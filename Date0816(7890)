梵琦，字楚石，姓朱，寧波象山人。母夢日墮懷而生琦。九歲，出家永祚寺。十六得度，依晉翁詢師，閱楞嚴經有省。詣徑山參元叟端公，不契。尋應詔書經。抵燕京，聞西樓鼓聲，豁然大徹。還徑山，謁元叟，遂蒙印可。
元泰定中，出主海鹽福臻寺。遷主永祚，歷嘉興本覺。賜號佛日普照慧辯禪師。再遷報恩光孝。尋退隱永祚，筑室號西齋，一意凈業。定中見大蓮華充滿世界，彌陀在中，眾圣圍繞。作懷凈土詩傳於世。今錄其百韻詩曰：
欲生安養國，承事鼓音王，合掌須西向，低頭禮彼方。
觀門誠易入，儀軌信難量，佛愿尤深廣，人心要久長。
嬰兒思乳母，遠客望家鄉，鄭重迎新月，殷勤送夕陽。
分明蒙接引，造次莫遺忘，飲啄齋稱首，熏修策最良。
五辛全斬斷，十惡永堤防，勿用求名利，毋勞論否臧。
布裘遮幻質，藜糝塞空腸，擺撥多生債，枝梧九漏囊。
精神才嬾慢，喜怒便搶攘，水滴俄盈器，江流始濫觴。
積來功行滿，趁取色身強，室置千華座，爐焚百種香。
新衣經獻著，美饌待呈嘗，莫點殘油炬，宜煎浴像湯。
形骸同土木，戒檢若冰霜，想念離諸妄，跏趺在一床。
剎那登凈域，方寸發幽光，骨肉都融化，乾坤極杳茫。
太虛函表，佛剎據中央，蓮吐葳蕤萼，波翻瀲灩塘。
鮮飆隨動蕩，彩仗恣搖揚，燦爛黃金殿，參差白玉堂。
樓將四寶合，臺備七珍妝，鏡面鋪階砌，荷心結洞房。
珊瑚裁作檻，碼碯制為梁，田地琉璃展，園林錦繡張。
內皆陳綺席，外盡繞銀墻，覆有玲瓏網，平無突兀岡。
璚林連處處，琪樹列行行，果大琪如密，音清妙似簧。
喬柯元自對，翠葉正相當，一一吟鸚鵡，雙雙集鳳凰。
瑤池無晝夜，珠水自宮商，渠瑩金沙底，風輕寶岸旁。
高低敷菡萏，深淺戲鴛鴦，異彩吞群鳥，奇葩掩眾芳。
千枝分赤白，萬朵間青黃，暫挹身根爽，微通鼻觀涼。
頻伽前鼓舞，共命後飛翔，竟日鶯調舌，沖霄鶴引吭。
悟空寧有我，知苦悉無常，大士談玄理，聲聞會寶坊。
經宣十二部，偈演百千章，直指菩提徑，俱浮般若航。
挽回尋劍客，喚醒失頭狂，九品標麤妙，三乘互抑揚。
鏈深終絕鑛，簸凈豈存糠？示現真彌勒，咨參妙吉祥。
圣賢云靉靆，天樂日鏗鏘，俊偉純童子，伊優絕女郎。
語言工問答，進退巧趨蹌，火齊流焰，摩尼益耀芒。
不須懸日月，何處限封疆？食是天肴膳，餐非世稻梁。
掛肩如意服，擎鉢自然漿，脫體殊清凈，含暉更焜煌。
袈裟籠瑞靄，瓔珞襯仙裳，遍往微塵國，周游正覺場。
慈顏容禮覲，供具任持將，側聽能仁教，還令所得亡。
及歸彈指頃，翻笑取涂忙，每受經行樂，誰云坐臥妨？
普天除斗諍，匝地息災殃，南北威靈被，東西德化彰。
幾番經劫燒，四海變耕桑，此界無虧損，斯人但壽昌。
戶丁休點注，年甲罷推詳，滿耳唯聞法，充饑不假糧。
永懷恩入髓，且免毒侵瘡，試說娑婆苦，爭禁涕淚滂。
內宗誰復解？邪見轉堪傷，忍被貪嗔縛，甘投利欲阬。
賊同邨住，戈向室中戕，盡受錢堆屋，仍思米溢倉。
山中搜雉兔，野外牧牛羊，奪命他生報，銜冤累世償。
太平逢盜賊，離亂遇刀槍，好飲耽盃酒，迷情戀市娼。
心猿拋罥索，意馬放垂韁，逸志摧中路，英魂赴北邙。
干戈消禮樂，揖讓去陶唐，戰伐愁邊鄙，烽煙徹上蒼。
連邨遭殺戮，暴骨滿城隍，鬼哭聞陰雨，人悲吊國殤。
歲兇多餓死，棺貴少埋藏，瓦礫堆禪剎，荊榛滿教庠。
征徭兼賦稅，禾黍減豐穰，念佛緣猶阻，尋經事亦荒。
素襟龍奮迅，高步鵠騰驤，載顧同群鴈，毋為獨跳獐。
圣胎吾已就，法侶爾相望，寶地同瀟灑，金臺共頡頏。
翹勤山岌嶪，積德海汪洋，曠劫功彌著，纖毫過即禳。
三心期遠到，十念整遙裝，必欲超魔界，從今奉覺皇。
明洪武元年，詔入京師，說法蔣山。尋復應召者再。三年秋，詔問鬼神情狀。琦館天界等，集經論成書。將入奏，忽示微疾。越四日，具浴更衣，書偈曰：
真性圓明，本無生滅。
木馬夜鳴，西方日出。
謂同召僧夢堂噩曰：吾行矣。問：何往？答曰：西方。噩曰：西方有佛，東方無佛邪？琦厲聲一喝而化。年七十五。闍維，齒、舌、數珠不壞。
可授，字無旨，姓李，臺州臨海人。年十二，出家。十九得度，受具戒，潛心參究。遇普覺明公於靈隱，問答之頃，疑情頓釋。至元間，出主大雄山安圣寺。閱五年，遷隆恩。又二年，遷真如。明年，行宣政院選主龍華。作休庵於西塢，日修念佛三昧。
明洪武六年，復起主杭之凈慈寺。居二載，忽集眾，申精進之戒，手撾鼓而退。示微疾，端坐西向曰：吾將逝矣。左右請書偈，麾之曰：吾宗本無言說。乃合爪稱佛號，聲漸微而寂。
慧日，字東溟，姓賈，臺州赤城人。幼出家於縣之廣嚴寺，習教於柏子庭。既游上竺，依竹屋湛堂。尋出主吳山圣水寺。元至正四年，下天竺災，日應眾請，為葺新之。寺既成，遷上竺。順帝特賜慈光妙應普濟之號。明洪武初，召入京，詔就天界開山，復瓦官寺故蹟，復令說戒於鍾山。旋辭歸上竺，謝院事，修彌陀懺。十二年七月朔，謂弟子曰：吾夢青蓮華生方池中，清芬襲人，凈土之祥見矣。後四日，趺坐合爪而終。年八十九。
普智，字無礙，姓褚，杭州人。出家龍井寺。依東溟日公受天臺性具之學，講說無礙，四坐道場，門風大振。晚年，開演於松江延慶寺，遂終老焉。專修凈業，寒暑不輟。永樂六年正月二日，微疾，會眾端坐面西，念佛而逝。嘗注阿彌陀經一卷。
景隆，字祖庭，號空谷，蘇州陳氏子也。幼不茹葷，好趺坐，若禪定然。稍長，從弁山懶云和尚參叩大法。年二十八，出家虎邱。洪熙中，給牒為僧。依石庵和尚於杭州靈隱寺。尋往天目，刻苦研究，忽有省，馳詣懶云，遂蒙印可。隆既提持向上，兼以凈業勸人，著凈土詩一百八首。
或問：永明四料簡之旨。
答言：參禪人執守話頭，自謂守靜工夫，更無別事。念佛往生，寅夕禮誦，皆所不行。此所謂有禪無凈土也。此等參禪，亦非正氣，是為守死話頭，不異土木瓦石。坐此病者，十有八九，莫之能救。真得禪旨，如水上葫蘆，捺著便轉，活潑潑地。如此參禪，不輕念佛往生之道，寅夕禮誦，亦所遵行，左之右之，無不是道。此所謂有禪有凈土也。
又云：念佛一門，修行捷徑。識破此身不實，世間虛妄，唯凈土可歸，念佛可恃，緊念慢念，高聲低聲，總無拘礙。但令身心閑淡，默念不忘，靜鬧閑忙，一而無二。忽然觸境遇緣，打著轉身一句，始知寂光凈土不離此處，阿彌陀佛不越自心。然若將心求悟，反成障礙。但以信心為本，一切雜念都不隨之。如是行去，縱然不悟，沒後亦生凈土，階級進修，無有退轉。優曇和尚令人提云：念佛者是誰？或云：那個是我本性阿彌陀？謂是攝心念佛，參究念佛。今不必用此法，只用平常念去。
隆年五十余，嘗自作。其沒也，無所考。
時又有琴公者，字古音，福建蔡氏子。嘗作曰：
一句阿彌陀佛，宗門頭則公案，譬如騎馬拄杖，把穩生涯一段。
不拘四眾人等，持之悉有應驗，行住坐臥之中，一句彌陀莫斷。
須信因深果深，直教不念自念，若能念念不空，管取念成一片。
當念認得念人，彌陀與我同現，便入念佛三昧，親證極樂內院。
蓮胎標的姓名，極功之者自見，親見彌陀授記，便同菩薩作伴。
自此出離娑婆，一路了無憂患，直至無上菩提，永劫隨心散誕。
依得此道歸來，決定成佛不欠。
寶珠，不詳其所出。嘗游浙中杭嘉間，冬夏一衲，乞食自活，宿無居，念佛不絕口。人與之言，略酬一二語，即連聲念佛。後於海門寺，忽若顛狂者，將半月。一僧呵曰：爾平日實行，當與世人作眼目，何得乃爾？珠曰：如是，吾行矣。索浴畢，安然而化。
本明，不詳其所出。居通州靜嘉寺，梵行清白，勤於講業。後輟講，專心凈土，六時禮念，歷年弗替。忽微恙，自知時至，告眾安然而化，異香七日。
義秀，溫里人。嘉靖初，居蒲之贊嘆庵。日課阿彌陀佛十萬余聲，朝夕無間，歷五十余年。經行之所，甎砌成坳，人試補之，久復成坳如故。初有貧子不能自活，來依秀，秀納之。久之，不善其所為，呵曰：汝真賊也！無何，果約其黨，乘夜擊秀。初擊，秀稱佛聲猶洪；再擊，稱佛聲弗斷，然亦微矣，氣盡，佛聲乃寂。
雪梅，蘇州人，蹤跡奇異，不拘戒律，好吟詩。嘉靖中，游南京，止報恩寺。每見法師講經，輒笑曰：亂說亂說。專修凈土，動靜無間。尋還蘇，住竹堂寺。年八十余，忽辭眾克日行。眾僧醪錢治龕。至期，送者云集，梅笑曰：爾輩才布施幾文錢，便欲逼取老僧性命，尚早尚早！眾廢然散去。越數日，端坐龕中，泊然而化。
性專，字守庵，姓張，蘇州崑山人。少薙發，遍訪知識。謁妙峰，受戒，預聽法華講席。後辭去，往峰頂，行頭陀行，十二時中唯誦法華，行深禪定。嘗於空中見西方寶池成琉璃色，深廣無際。以白妙峰，妙峰曰：此觀行初成之相，不生取著，是善境界。專遂深秘不言。石城有百尺彌勒像，嘉靖間，經兵燹，金剝，專為新之。又構石殿，與像稱。感佛放光，夜明如旦。
二十三年秋，延法師傳燈，講小本彌陀經，有講易彌勒上生經者，專曰：不然。吾聞彌陀與彌勒，一身一智慧，力、無畏亦然。余將俾海眾同悟本性彌陀即本性彌勒，先游蓮華凈土，然後預龍華勝會也。
二十五年仲冬，沐浴更衣，命眾椎鐘誦經，趺坐而化。前數日，衣褶中生靈芝一本，大於拳，色紅白。
祖香，臨江新喻人。於山東龍潭寺，精修凈業。有居士王杰者，筑庵延之。香語杰云：某日當歸家。眾苦留，香云：歸安養家耳。及期，敷坐西向坐逝。舉龕入山，火出自焚。
圓果，字只園，一字幻空，不詳其所出。少為鳳陽衛守陵指揮使。已而棄官，出家五臺山，淹貫經論，頓悟直指。東游至蘇杭，登座說法，天華晝下，繽紛如雨。嘉靖三十四年，浙中倭亂，剽掠至北新關，果時在杭佛慧寺。巡撫胡宗憲聞果道高，延請出山，商退賊之策。果辭曰：毋庸，三日後，賊當自退耳。後三日，軍士見云中有神兵數千擊倭，倭退竄，皆以為果力也。
臨化之日，囑弟子十年後茶毗。至期，舁棺至野，忽自起火，灰燼無遺。道俗觀者千人，咸見云中現出西方境界，有七重欄楯、七重羅網、七重行樹、七寶池、金沙地、樓閣宮殿，并是金銀、琉璃、玻瓈、硨磲、赤珠、瑪瑙之所嚴飾。池中開出青、黃、赤、白蓮華，白鶴、孔雀、鸚鵡、舍利、迦陵頻伽、共命之鳥，種種奇妙，與佛經所說無有差別。俄而天樂振空，移時方滅。
真清，字象先，姓羅，長沙湘潭人。少強記絕人。年十五，補諸生。十九遘家難，遂投南岳伏虎巖，依寶珠和尚薙發受具。看無字話，因舟觸岸，有省。珠化去，清駐錫覺皇寺，患背疾，夢關云長授之藥，病愈。南游天臺，結茅居焉。遷華頂天柱峰，修大小彌陀懺六年。暇則開演十乘，闡明三觀，學者歸附日眾。應居士王太初請，就永明禪室講觀經妙宗鈔百日。居常日勤五悔，密持觀經及梵網心地品。一夕，夢琳宮綺麗，寶樹參差，見阿彌陀佛、觀音、勢至二菩薩，方展拜間，旁有沙彌，授以一牌，書曰：戒香熏修。寤，知中品往生之象也。
萬歷三十一年正月，抱疾，盡出所儲，付五臺、云棲、西興諸寺飯僧。有進藥石者，卻之曰：吾凈土緣熟，圣境冥現，不久辭世，果何為乎？正月七日，絕粒，唯飲檀香水，期於二十九日告終，與眾說無生法，誨諭甚切。至二十九日夜，起別眾曰：吾逝矣。眾請曰：和尚往生凈土，九品奚居？曰：中品中生也。眾曰：胡不上品生邪？曰：吾戒香所熏，位止中品。言畢，泊然而逝。延五日，顏色紅潤如生。茶毗日，香氣充郁，骨鏘鏘有聲。年五十七。
明證，字無塵，姓魏，會稽人。性醇厚簡默。少不樂腥羶，常欲出家。弱冠，過鄰寺，遇五臺龐眉老僧，若舊相識者，愿相依為弟子。老僧云：汝三年後方可薙發，當先行苦行，學諸經典。證遂往叢林作重務，學楞嚴咒，日止誦一字。夜禮觀音，徹曉不寐。三年，而咒始畢。忽臥病七日，遍身發痛，若換骨者。病愈，夙慧頓開，而五臺僧復至，為祝發，受具戒，囑令終身誦法華經。遂展經朗誦，無滯。已而華嚴、涅盤諸經悉成誦。乃謂老僧曰：吾欲盡形乞食供養，以報師德。是夜，老僧不知所往。證日誦法華一部，日惟二飧。三衣經鉢外，一無所蓄。人有施者，隨得隨舍。或與之言，止微笑而已。如是者，三十年。
一日誦經，艴然不懌。弟子問故，曰：吾持誦一生，求生凈土，豈將墮紅塵邪？於是更加勤誦三年。一日，撫案大笑曰：我今不到紅塵去矣！往謁云棲宏公，還至澗中，謂侍者曰：汝往報眾徒，我明日當去。次日，諸徒至，證問：甚麼時？答云：亭午。遂命具湯盥沐，端坐念佛，誦觀世音、大勢至，至清凈大，即閉口。眾聞空中朗誦海眾菩薩，異香馥然。合掌而寂，如入禪定。七日後，開龕，時值炎暑，儀容若生。年五十。時萬歷二十一年也。
證弟子真定，字靜明。出家後，秉師之訓，精勤念佛，求生凈土，兼禮拜華嚴、法華諸經，造像齋僧，行諸苦行。年七十二，預刻期，面西念佛而化。
明玉，字無瑕，姓劉，西蜀人。出家後，遍歷名山，參叩知識，苦行絕倫。禮華嚴、法華經，一字一禮。
萬歷二十三年正月，忽謂弟子曰：吾業系娑婆七十二年，今將歸矣。遂不食，念佛不絕者旬日，聲如洪鐘。臨終，沐浴端坐，持珠念佛益哀促，已而大聲云：佛！佛！佛！倒駕鐵牛歸佛國。聲絕而逝。
法祥，字瑞光，姓周，紹興嵊縣人。少有出世志。參嘯巖老人，嘯巖示以念佛法門，遂出家，居南岳側刀峰，影不出山，專志念佛，以豆記數，日夜精勤，脅不至席，人稱為豆兒佛。未幾，成叢林。
萬歷三十八年二月六日，索浴禮佛，告眾曰：瓜子熟也，正落蒂時。眾莫喻者，入室趺坐，令眾唱佛名，合掌而逝。峰前聞音樂聲。
袾宏，字佛慧，號蓮池，杭州仁和沈氏子也。年十七，補諸生，以學行稱。鄰有老嫗，日課佛名數千。問其故，嫗曰：先夫持佛名，臨終無病，與人一拱而別，故知念佛功德不可思議。
宏自此棲心凈土，書生死事大四字於案頭以自策。年三十二，出家。謁遍融、笑巖諸大老，參念佛者是誰，有省。
隆慶五年，乞食云棲，見山水幽絕，居焉。山故多虎，為放瑜伽焰口，虎不為患。歲亢旱，居民乞禱雨，曰：吾但知念佛，無他術也。眾固請，乃持木魚出，循田塍行，唱佛名。時雨隨注，如足所及。眾悅，相與庀材造屋。衲子日歸附，遂成叢林。
宏主張凈土，痛斥狂禪，著阿彌陀經疏鈔，融會事理，統攝三根，至為淵奧。時有曹魯川者，致書云棲，略曰：夫釋尊有三藏十二部教，所謂於廣大海，張眾多網，又所謂大囷、小囷也者。祗宜談大以該小，詎可舉一而廢多？比吾黨中有唱為歷劫成圣，必漸無頓之說者。夫漸亦圣說，未嘗不是，而以漸廢頓，左矣。尊者內秘頓圓，而外顯凈土法門，諸佛有然，無足疑者。奈近來聽眾直欲以彌陀一圣而盡廢十五王子，以凈土一經而盡廢三藏十二部，則不佞之所不愿聞也。時雖末法，而斯人之機豈無利鈍？有如釋尊為迦葉，為憍陳如，其說如此；為善財，為龍女，其說如彼。二十五圣各證圓通，文殊所稱又如彼。正所謂昨日定，今日不定。又所謂說我是空，且不是空；說我是有，且不是有。此所以為善無常主，活潑潑地，如水上按葫蘆然。倘釘樁守窟，焉利人天？所愿尊者，為大眾衍凈教，遇利根指上乘，圓融通達，不滯方隅，俾鵬鷃并適，不亦盡善盡美哉？
又佛華嚴，乃無上一乘圓教，如來稱性之極談。尊者乃與彌陀經并稱，已似未妥。因此遂有著論騰之，架凈土於華嚴之上者，朱紫遞淆之謂何？亦愿尊者，為凈土根人說凈土，為華嚴根人說華嚴，毋相誚，亦毋相濫，乃為流通佛乘，乃為五教并陳，三根盡攝。奈之何必刻舟而求劍，且彈雀而走鷂也。
宏報書曰：夫華嚴具無量門。求生凈土，華嚴無量門中之一門耳。就時之機，蓋由此一門而入華嚴，非舉此一門而廢華嚴也。來諭謂不肖以彌陀與華嚴并稱，因此遂有著論駕凈土於華嚴之上者，此論誰作乎？華嚴如天子，誰有駕諸侯王、大臣、百官於天子之上者乎？然不肖亦未嘗并稱也。
疏鈔中，特謂華嚴圓極，彌陀經得圓少分，是華嚴之眷屬流類，非并也。又來諭謂宜隨機演教，為宜凈土人說凈土，宜華嚴人說華嚴，此意甚妙。然中有二義：一者、千機并育，乃如來出世事，非不肖所能。故曹溪專直指之禪，豈其不通余教？遠公擅東林之社，亦非止接鈍根。至於云門、法眼、曹洞、溈仰、臨濟，雖五宗同出一原，而亦授受稍別。門庭施設，理自應爾，無足怪者，況不肖凡品乎？若其妄效古人，昨日定，今日不定，而漫無師承，變亂不一，名曰利人，實悞人矣。何以故？我為法王，於法自在。平民號曰國王，不可不慎也。二者、說華嚴則該凈土，說凈土亦通華嚴，是以說華嚴者自說華嚴，說凈土者自說凈土，固并行而不相悖。今人但知華嚴廣於極樂，而不知彌陀即是遮那也。
又龍樹於龍宮而出華嚴，而愿生極樂；普賢為華嚴長子，而愿生極樂；文殊與普賢同佐遮那，號華嚴三圣，而愿生極樂。咸有明據，皎如日星。居士將提唱華嚴以風四方，而與文殊、普賢、龍樹違背，此又不肖之所未解也。況方山列十種凈土，極樂雖曰是權，而華嚴權實融通，理事無礙，事事無礙。故婬房、殺地無非清凈道場，而況七寶莊嚴之極樂乎？婆須、無厭，皆是古佛作用，而況萬德具足之彌陀乎？居士游戲於華嚴無礙門中而礙凈土，此又不肖之所未解也。不肖與居士同為華藏莫逆良友，而居士不察區區之心，復欲拉居士為蓮胎骨肉弟兄，而望居士之不我外也。
魯川復致書曰：諸不了義經論，別行與起信等論，皆稱說凈土，此豈無因？然華嚴經中，未嘗及之。即方山所列第十凈土更晰也。法華鱗差十六王子，內有彌陀，未嘗定為一尊。其贊持經功德，旁援安樂，實說女人因果。首楞嚴二十五圣證圓通，文殊無所軒輊，但云方便有多門，又云順逆皆方便。然繼以遲速不同倫，則於無軒輊中又未嘗無指歸也者。故要極於普門，而不推詡夫勢至，更加貶剝，曰無常，曰生滅。
若夫賢首、清涼諸師，亟標小、始、終、頓、圓五教，僉為以允，而未嘗品及凈土，心宗家流尤所蕩掃。如齊巳禪師曰：唯有徑路修行，依舊打之遶。但念阿彌陀佛，念得不濟事。又曰：其或準前舍父逃去，流落他鄉，東撞西磕，苦哉阿彌陀佛！此等語言，或以為苛，然豈無謂？而彼言之，亦必有道矣。所以達者亟道只劫辛苦修行，不如一念得無生法忍。
又道一念緣起無生，超出三乘權學，況無論三乘、一乘，要之無哉我所。今之往生凈土者，我為能生，土為所生，自他歷然，生滅宛然，欣厭紛然，所未及悉。顧從來談凈土者，必曰：華開見佛悟無生。蓋必往生而見彌陀，始從觀音，若勢至，抑或彌陀，誨以無生，此時方悟，似為迂遲。再華嚴性海所現全身，如人身中有八萬四千毛孔，東藥師、西彌陀，各各在一毛孔中說法度生。倘拋撮全身，入一毛孔，不但海漚倒置，而蠅投窗紙，其謂之何？昨不佞手疏所云為宜凈土人說凈土，為宜華嚴人說華嚴，自謂不悖諸佛法門，亦是為尊者赤心片片。尊者乃欲攜我入蓮胎，則昔人所云捉物入迷津，與夫棄金擔草之謂矣。
尊者會下聽眾，自杭過蘇者，罔弗津津九品。閑與之言，稍涉上乘，則駭心瞠目，或更笑之。此其過在弟子邪？在師邪？大丈夫氣宇沖天，度生為急。既出世矣，開堂矣，敷座矣，不具大人作略，祗作閭巷老齋公、老齋婆舉止，忽被伶俐人問著，明眼人拶著，擬向北斗潛身邪？抑鐵圍山潛身邪？佛法大事，非同小可，愿尊者重厝意焉。
宏又以書復曰：辱惠書玄詞妙辯，汪濊層疊，誠羨之仰之。然竊以為愛我深，而詞太費也。果欲揚禪宗，抑凈土，不消多語。曷不曰：三世諸佛，被我一口吞盡。既一佛不立，何人更是彌陀？又曷不曰：若人識得心，大地無寸土。既寸土皆無，何方更有極樂國？只此二語，來諭攝無不盡矣。茲擬一一酬對，則恐犯斗爭；不對，則大道所關，終不可默，敢略陳之。來諭謂不了義經，乃談說凈土，而以、起信論當之。起信且止，以一品而攝八十卷之全經，自古及今，誰敢議其不了義者？居士獨尚華嚴，而非。不了義，則華嚴亦不了義矣。
又來諭謂法華記往生凈土，為女人因果，則龍女成佛亦只是女人因果邪？謂彌陀乃十六王子之一，則毗盧遮那亦只是二十重華藏之第十三邪？居士獨尊毗盧，奈何毗盧與彌陀等也。
又來諭謂楞嚴取觀音，遺勢至，復貶為無常生滅，則憍陳如悟客塵二字，可謂達無常，契不生滅矣！何不入圓通之選？誠曰觀音登科，勢至下第，豈不聞龍門點額之喻，為齊東野人之語邪？
又來諭謂齊巳禪師將古人念佛偈逐句著語，其曰唯有徑路修行，則著云依舊打之遶；其曰但念阿彌陀佛；則著云念得不濟事。居士達禪宗，何不知此是宗師家直下為人解粘去縛，乃作實法會，而死在句下邪？果爾，古人有言踏毗盧頂上行，則不但彌陀不濟事，毗盧亦不濟事邪？此等語言，語錄傳紀中百千萬億。老朽四十年前，亦曾用以快其唇吻，雄其筆劄，後知慚愧，不敢復然，至於今猶赧赧也。又齊巳謂：求西方者，舍父逃逝，流落他鄉，東撞西磕，苦哉阿彌陀佛！往應之曰：即今卻是如子憶母，還歸本鄉，舍東得西，樂哉阿彌陀佛！且道此語與齊巳所說，相去多少？
又來諭謂多劫修行，不如一念得無生法忍。居士已得無生法忍否？如得，則不應以我為能生，以土為所生。何則？即心是土，誰為能生？即土是心，誰為所生？不見能生、所生而往生，故終日生而未嘗生也，乃所以為真無生也。必不許生，而後謂之無生，是斷滅空也，非無生之旨也。
又來諭以華開見佛，方悟無生，則為迂遲。居士達禪宗，豈不知從迷得悟，如睡夢覺，如蓮華開。念佛人有現生見性者，是華開頃刻也；有生後見性者，是華開久遠也。機有利鈍，功有勤惰，故華開有遲速，安得概以為迂遲邪？
又來諭喻華藏以全身，喻西方以毛孔。生西方者，如撮全身入毛孔，為海漚倒置。夫大小之喻，則然矣。第居士通華嚴宗，奈何止許小入大，不許大入小？且大小相入，特華嚴十玄門之一玄耳。舉華藏不可說不可說無盡世界，而入極樂國一蓮華中，尚不盈華之一葉，葉之一芥子地，則何傷於全身之入毛孔也？
又來諭謂荒山僧但問以上乘，便駭心瞠目。居士向謂宜華嚴者語以華嚴，宜凈土者語以凈土，今此鈍根輩，正宜凈土，何為不與應病之藥，而強聒之邪？
又來諭謂老朽既出世開堂，不具大人作略，而作老齋公、齋婆舉止，被伶俐人問著，明眼人拶著，向北斗潛身邪？鐵圍潛身邪？老朽曾不敢當出世之名，自應無有大人之略，姑置弗論；而以修凈土者，鄙之齋公、齋婆，則古人所謂非鄙愚夫、愚婦，是鄙文殊、普賢、馬鳴、龍樹也。豈獨文殊、普賢、馬鳴、龍樹，凡遠公、善導、天臺、永明等諸菩薩、諸善知識悉齋公、齋婆邪？劉遺民、白少傅、柳柳州、蘇長公等諸大君子悉齋公、齋婆邪？就令齋公、齋婆，但念佛往生者，即得不退轉地，亦安可鄙邪？且齋公、齋婆庸呆下劣，而謹守規模者，是也，愚也。若夫聰明才辯，妄談般若，吃得肉已飽，來尋僧說禪者，魔也。愚貴安愚，吾誠自揣矣。寧為老齋公、老齋婆，無為老魔民、老魔女也。至於所稱伶俐人、明眼人者，來問著拶著，則彼齋公、齋婆不須高登北斗，遠覓鐵圍，只就伶俐漢咽喉處安單，明眼人瞳子上敷座。何以故？且教伊暫閉口頭三昧，回光返照故。抑居士尚華嚴而力詆凈土，老朽業凈土而極贊華嚴，居士靜中試一思之，是果何為而然乎？
又來諭謂勸己求生凈土，喻如棄金擔麻，是顛倒行事，大相屈辱也。但此喻尚未親切。今代作一喻，如農人投刺於大富長者之門，延之入彼田舍，聞者皆笑之。農人更掃徑，謀重請焉。笑之者曰：主人向者不汝責，幸矣，欲為馮婦乎？農人曰：吾見諸富室，有為富而不仁者，有外富而中貧者，有未富而先驕者，有典庫於富人之門，而自以為富者。且金谷郿塢，於今安在哉？而吾以田舍翁享太平之樂，故忘而為此。今知過矣。於是相與大笑散去。
宏居常廣修眾善，以資凈業。時戒壇久禁不行，宏令求戒者，具三衣，於佛前受之，為作證明。又定水陸儀文及瑜伽焰口，以拯幽冥之苦。開放生池，著，從而化者甚眾。
萬歷四十年六月杪，忽入城，別諸弟子及故舊，曰：吾將他往。還山，設茶別眾，眾莫測。至七月朔晚，入堂，曰：明日吾行矣。次夕入丈室，示微疾，瞑目坐。城中諸弟子畢至，復開目云：大眾老實念佛，莫揑怪，莫壞我規矩。向西稱佛名而逝。年八十一。
如榮，字大賢，杭州海寧人。壯歲業屠，為豕所嚙，遂感悟，詣縣之北寺薙染為僧。後歸云棲，時年六十矣，晝隨眾操作，夜持佛名，精勤不怠。萬歷九年，生日，設齋飯僧，長跪佛座前，厲聲稱愿生西方者三，眾環遶唱佛，合掌而逝。
如清，字法原，姓阮，紹興上虞人。初出家於西湖龍井寺。後入云棲，銳志念佛，誦法華經。六時禮拜。萬歷十一年，得疾，沈綿者數月。既革，聞堂中念佛聲，忽矍然起坐。中夜，合掌注視金容，翹仰而逝。
廣制，字安廬，不詳其所出。少夢入金盤庵，拱立琉璃燈下，面西方三圣像，寂無人影，內心澄澈，覺而樂之。稍長，又夢入安隱庵，見觀音大士作思憶眾生相，自是發出世志。
年二十，出家，謁云棲大師，聞西方凈土無輪回苦，即躍然曰：吾今而後，知有歸泊處矣。於是精研凈土法門，作及諸詞賦，多清婉可諷。今錄其云：
清泰國者，蓋西方之珍域也。涉水則有瑤池玉沚，登陸則有寶街金道，皆法身大士之所游化，諸上善人之所盤桓也。夫其都邑之華，宮室之美，越仙都之玄虛，跨天宮之壯麗矣。所以交贊於十方，名載於群典者，豈不以其土殊勝，其道捷徑哉？或名超於列剎，或體異於諸方，始離輪回之鄉，卒踐無生之地。非夫厭世惡欲，怖無常者，焉能向慕而愿樂之？非夫窮幽探賾，信法篤者，何能遐想而好求之？予所以神馳思運，念結情存，興寐之間，若已往生者也。洗脫塵根，托心茲境，不任專想之至，聊寫景以寄懷。
賦曰：真原寥廓，不變隨緣。有流穢濁而成泥沙，有結清凈而為金寶，猗極樂之所莊嚴，實行愿之所扶持。蔭世王以發軫，托法藏以正基。或贊揚於秘典，或永歌於凈詩，證以圣心之如語，莫以凡情而致疑。邈彼奇域，幽玄窈窕，拘墟者守見而不信，信淺者滯情而莫曉。斥鷃翱翔於蓬蒿，罔測搏風之矯矯。理微事而不彰，果微因而莫兆。慮亡羊而泣岐，守持名之一道。睹靈驗而西徂，忽吾生之將行，仍先圣之故轍，泊不死之壽庭。茍上善之可攀，亦何憚於疑城？釋生死之桎梏，暢無生之高情，被銖衣之拂拂，振金錫之鈴鈐，披寶葉之蒙蘢，蹈珍萼之崢嶸。陟璇空而欲上，顧碧落而迅征。躡穹隆之飛觀，臨下界之玄冥。摶空青以為蓋，指林翠而為屏。攬披風之綠條，捫含露之紫莖。雖未及於登堂，乃先得乎長生。
既契心於幽旨，入重玄而夷平，獲緩步於九逵，路靡滯而不通。恣心目之曠朗，任來往之從容，蹴勾衣之忍草，蹂滅跗之落紅，睹鸚鵡之裔裔，聽迦陵之嗈嗈。過靈沼而試浴，水隨意以淪胸，滌八垢之污濁，洗五蓋之冥蒙，追遠公之芳軌，步善導之玄蹤。
唯茲圣境，空王所都。行樹夾以引路，蓮華結而成居。紺宇嵯峨於中林，朱閣玲瓏於方隅。流霞光於翼欞，承曦影於綺疏。鳥晝啼而夜息，華夕合而晨敷。天樂同繁於風葉，契經合響於流渠。庭富藍田之玉，淵沈赤水之珠。舉衣裓以盛華，聽說法而凌虛。怳兮沒此而見彼，杳兮出有而入無。騁斯須之神變，同萬億之浮屠，體靜氣閑，心境都捐。肯綮未嘗，神遇無全。飲智海之洪濤，吸長鯨之百川。御風而行，衣角高褰。法鼓瑯瑯而振響，異香馥馥以揚煙。行道出林間之眾，散華來空外之仙，聆水鳥之法音，同石竇之迸泉。始兼空有之說，暢以圣諦之篇，深入即離之境，妙出有無之間。一空有以齊旨，亡真假而得玄。既中道之不存，泯圓觀於三翻。談不二於毗邪，貴凈名之無言。合萬物以成己，歸同體之自然。
後不詳其終。
真緣，字慧廣，姓姚，常州無錫人。年三十，出家。遍參老宿，歷十六年，得念佛三昧。萬歷二十二年，駐錫明州阿育王寺，親睹舍利放光，中現釋迦文佛，遂誓焚身供養。普請眾僧，求施薪槀。人與一束，累為高座。因取香油涂身，趺坐積薪上，合掌誦佛號，火然及身，俄成灰燼。眾見五色光從緣頂門而出，光中現菩薩金身，長二尺許，晃然四照，久之方滅。
傳記，寧波鄞縣人。性好獨居，日誦法華為業，數及九千七百余部，世稱為法華和尚。萬歷十四年，司勛虞淳熙舉法華三昧懺，記禁足修長期者三，九歷寒暑，屢獲瑞應。後憩杭州西溪道上，肩水負薪，行諸佛事。或曰：和尚乃猶作此有為功德。記厲聲曰：無為豈在有為外乎？四十一年七月，辭諸弟子，稱佛名三千聲，唱妙法蓮華經題者數四，面西合掌而逝。越日，頂門猶暖，異香滿室。
德清，字澄印，晚號憨山老人，金陵蔡氏子也。母夢觀音抱送童子而孕。及誕，白衣重胞。年十九，出家，專心念佛。一夕，夢中見阿彌陀佛現身立於空中，當日落處，面目光相，了了分明。自此圣相炳然，時時在目。尋至五臺習定，發明本有，刺血書華嚴經，每下一筆，念佛一聲，久之，動靜一如。
萬歷十年，清居牢山，李太后命輸金造寺，賜額曰海印。時太后數遣中使修諸塔寺，權貴與中使有隙者，令道士擊登聞鼓，以侵占事聞。事連清，坐私造寺院，戌雷州。清隨所至，冠巾說法，又發宏經之愿，疏論楞伽、楞嚴諸經。四十二年，奉恩詔，反僧服，還過廬山，結庵五乳峰下，效遠公六時刻漏，修凈業益精。
時有海陽禪人求授戒法，因問修凈土之要。
清曰：佛說修行出生死法，方便多門，唯有念佛求生凈土最為捷要。此之法門，乃佛無問自說，三根普被，四眾齊收，非是權為下根設也。經云：若凈佛土，當凈自心。今修行凈業，必以凈心為本。要凈自心，第一先要戒根清凈。以身三、口四、意三此十惡業，乃三涂苦因。今持戒之要，先須三業清凈，則心自凈。於此清凈心中，厭娑婆苦，發愿往生安養，立念佛正行。然念佛必要為生死心切，先斷外緣，單提一念，以一句阿彌陀佛為命根，念念不忘一切時，不愚不昧，并無異緣。如此用心，久久純熟，乃至夢中亦不*忘失，寤寐一如，則工夫綿密，打成一片，是為得力時也。若念至一心不亂，臨命終時，凈土境界現前，自然不被生死拘留，感阿彌陀佛放光接引，此必定往生之效驗也。
然一心持名，固是正行，又必資以觀想，更見穩密。佛為韋提希說十六妙觀，便得一生取辦。今當於十六觀中，隨取一觀，或單觀佛及菩薩妙相；或觀凈土境界，如彌陀經說蓮華寶地等，隨意觀想。若觀想分明，則二六時中現前如在凈土，臨命終時，一念頓生。如此用心，精持戒行，永斷惡念煩惱，以此凈心，觀念相繼，凈土真因，無外此者。
又有凈心居士者，問：念佛不能成片，請開示。
清示之曰：修行第一要，為生死心切。生死心不切，如何能念佛成片？且眾生無量劫來，念念妄想，情根固蔽，即今生出世，何曾一念痛為生死？日用念念循情，未嘗反省。今欲以虛浮信心，就要斷多劫生死，所謂杯水救輿薪之火，有是理哉？若果為生死心切，念念若救頭然，只恐一失人身，百劫難復。要將此一聲佛咬定，定要敵過妄想。一切處念念現前，不被妄想遮障。如此下苦切工夫，久久純熟，自然相應，不求成片而自成片矣。此事全要自己著力，若但將念佛做面皮，如此驢年無受用時。直須勇猛，更莫遲疑。
居廬山數歲，之曹溪。天啟三年十月，示微疾，謂人曰：老僧世緣將盡矣。沐浴焚香，危坐而逝，有光燭天。年七十八。
傳燈，姓葉，衢州人。少從進賢映庵禪師薙發，隨謁百松法師，聞講法華，恍有神會。次問楞嚴大定之旨，百松瞪目周視，燈即契入。百松以金云紫袈裟授之。一生修法華、大悲、光明、彌陀、楞嚴等懺無虛日。卜居幽溪高明寺。先有上人葉祺葬親寺後，夢神云：此圣道場地，將有肉身菩薩大作佛事，可速遷。祺不信，俄舉家病困，懼而徙焉。翌日燈至，即其地立天臺祖庭，學侶輻湊。
嘗於新昌大佛前登座豎義，眾聞石室中天樂鏗鏘，講畢乃寂。嘗著生無生論，融會三觀，闡揚凈土法門。又有法語一篇，最為切要。曰：
楊次公云：愛不重不生娑婆，念不一不生凈土。娑婆有一愛之不輕，則臨終為此愛所牽，矧多愛乎？極樂有一念之不一，則臨終為此念所轉，矧多念乎？夫愛，有輕焉重焉、厚焉薄焉、正報焉、依報焉。歷舉其目，則父母妻子、昆弟朋友、功名富貴、文章詩賦、道術技藝、衣服飲食、屋宇田園、林泉華卉、珍寶玩物，不可枚盡。有一物之不忘，愛也；有一念之不遺，愛也。有一愛存於懷，則念不一；有一念不歸於一，則不得生。
或問：輕愛有道乎？
曰：輕愛莫要於一念。
一念有道乎？
曰：一念莫要於輕愛。蓋念不一，由散心異緣使然；散心異緣，由逐境紛馳使然。娑婆有一境，則眾生有一心；眾生有一心，則娑婆有一境。眾緣內搖，趣外奔逸。心境交馳，紛若塵沙。故欲輕其愛者，莫若杜其境。眾境皆空，萬緣都寂；萬緣都寂，一念自成；一念既成，則愛緣俱盡矣。
曰：杜境有道乎？
曰：杜境者，非屏除萬有也，亦非閉目不睹也。即境以了其虛，會本以空其末也。萬法本自不有，有之者情，故情在物在，情空物空。萬法空而本性現，本性現而情念息，自然而然，非加勉強。楞嚴所謂見與見緣，并所想相，如虛空華，本無所有。此見及緣，原是菩提妙凈明體，云何於中有是非是？是以欲杜其境，莫若體物虛；體物虛，則情自絕；情絕，則愛不生，而唯心現，念一成。故圓覺云：知幻即離，不作方便；離幻即覺，亦無漸次。一去一留，不容轉側，功效之速，有若桴鼓。學道之士，於此宜盡心焉。
曰：輕愛既聞命矣，一念如何？
曰：一念之道有三：曰信、曰行、曰愿。求生極樂，以敦信為始。必須遍讀大乘，廣學祖教。凡是發明凈土之書，皆須一一參求。悟極樂原是我唯心之凈土，不是他土；了彌陀原是我本性之自佛，非是他佛。二、修行者，行門有二：一正，一助。
正行復二：一、稱名；二、觀想。稱名，如小本彌陀經七日持名，一心不亂。有事一心，理一心。若口稱佛名，系心在緣，聲聲相續，心心不亂。設心緣外境，攝之令還。此須發決定心，斷後際念，撥棄世事，放下緣心，使念心漸漸增長，從漸至久，自少至多，一日、二日，乃至七日，畢竟要成一心不亂而後已。事一心也。茍得此已，則極樂之凈因成就，垂終之正念必然，親見彌陀垂手接引，得生凈土必矣。
理一心亦無他，但於事一心念念了達，能念之心，所念之佛，三際平等，十方互融，非空非有，非自非他，無去無來，不生不滅，現前一念之心，便是未來凈土之際。念而不念，無念而念；無生而生，生而無生。於無可念中，熾然而念；於無可生中，熾然求生。是為事一心中明理一心也。
二、觀想者：具如觀無量壽佛經。境有十六，觀佛最要。當觀阿彌陀佛丈六之身作紫磨黃金色像，立華池上，作垂手接引狀。身有三十二種大人相，相有八十種隨形好。此二種正行，須相須而進。凡行住睡臥時，則一心稱名；凡趺坐，則心心作觀；行倦，則趺坐以觀佛；坐出，則經行以稱名。茍於四威儀中修之不間，往生凈土必矣。
二、助行亦有二：一、世間之行，如孝順父母，行世仁慈，慈心不殺，具諸戒律，一切利益之事，若能回向西方，無非助道之行；二、出世之行，如六度萬行，種種功德，讀誦大乘，修諸懺法，亦須以回向心而助修之，無非凈土行也。更有一種微妙助行，當歷緣境，處處用心。如見眷屬，當作西方法眷想，以凈土法門而開導之，令輕愛以一其念，永作將來無生眷屬。若生恩愛時，當念凈土眷屬無有情愛，何當得生凈土，遠離此愛？若生嗔恚時，當念凈土眷屬無有觸惱，何當得生凈土，得離此嗔？若受苦時，當念凈土無有眾苦，但受諸樂。若受樂時，當念凈土之樂，無央無待。凡歷緣境，皆以此意而推廣之，則一切時處無非凈土之助行也。
第三、愿者，凈土舟航，要以信為柁，行為篙櫓檣纜，愿為風帆。無柁則無所指南，無篙櫓檣纜則不能運行，無風帆則不能破浪疾到，故次行以明愿也。第愿有通別、有廣狹、有遍局。通，如古德所立回向發愿文；別，則各隨己意；廣，謂四宏，上求下化；狹，謂量力，決志往生；局，如課誦有時，隨眾同發；遍，則時時發愿，處處標心。但須體合四宏，不得師心妄立。如此三法，可以期生凈土，速覲彌陀。一切凈土法門，舉不外於是矣。
燈每歲修四三昧，身先率眾，精進勇猛。注楞嚴、維摩等經，凡染翰，必被戒衲。前後應講席七十余期。年七十五，預知時至，手書妙法蓮華經五字，復高唱經題者再，泊然而寂。
古松，山西平陽人。幼出家於五臺山羅睺寺，得念佛三昧。山多虎，松為說戒，命以名，虎遂不復傷人，呼輒至。萬歷十三年，至京口建凈業禪林，時潛深谷，坐樹下入定，居三十九年。一日，合掌舉手，別眾而逝。入龕，未建塔也。崇禎四年四月八日，龕中忽現五色光。啟龕，見松趺坐端凝，貌如生。大清順治十五年十月二日，再現寶光，異香滿室，三日方止。
仲光，字法雨，號佛石山儂，錢塘戴氏子也。母夢僧以伽黎覆體而光生。自幼惡聞腥羶。年十四，投靜明師剃染。十八受戒於云棲。歷游講肆，習天臺教觀，深入一乘。萬歷二十二年，謁紫柏禪師於金陵，親承授記。還武林，至十八澗中，愛其林壑幽異，誅茅壘石，構一小舍。一日，掘地得殘碑，知為古理安寺，因重建焉。衲子競集，遂成叢林。光隨機引導，於禪堂外別開念佛堂。會憨山清公至，相與商立規制，分十二時，人均六班，班各六時，經行唱佛，禮拜回向。余各靜坐，隨聞默念，或習觀門，動靜兩得。
崇禎九年七月十五日，忽示微疾，謂弟子曰：今日晴朗，吾欲遠去。弟子曰：師病欲何往？光曰：汝謂我病邪？扶杖出寢室，趺坐集眾，囑付後事。適有蔡居士至，光撫掌笑曰：居士證明，余不及待也。因書偈曰：
一句彌陀五十年，分明掘地討青天。
而今好個真消息，夜半鐘聲到客船。
書畢，顧視左右，投筆而逝。
金童廟僧者，遺其名。廟在常熟北門。僧日持一版，擊於街巷，高聲唱無常迅速，一心念佛，眾不甚異之。崇禎十三年三月，遍辭諸鄰舍曰：好念佛，老僧去矣。人莫解其故。次日，拈香佛前，合掌稱佛名，端坐而逝。
海寶，不詳其所出。居常州天寧寺。貌甚樸，人與語，不答片言，唯嘻笑而已。破衲滿蟣虱，暇則席地對佛，拈虱上下，不離其身。常募錢買蔬腐供寺僧，又積施金，懇眾誦經禮懺，己則念佛回向。歷年如是。崇禎間，翰林鄭胙長約寶朝南海，已而卻之。發棹後，常見寶在陸前行，追之不及。迨登山入殿，寶又在焉。遣使要師同回，復不得。鄭抵郡，即詣寺候寶，弟子云：師沈臥一月余，昨方起耳。鄭述其神異，郡人由此欽信。一日，趺坐念佛而化。
大云，字萬安，姓郭，仁和人。出家永慶寺，受具於云棲。居北郊，篤志凈業，相依者眾。募建吉祥寺，寮宇燦然，遂成叢席。共住規約一秉云棲之制。未幾，示微疾，即絕飲食，專稱佛號。閱一月，或有往省之者，云曰：彌陀不念，念我何為？臨終，語弟子智經曰：為我灑掃，佛來迎矣。趺坐念佛而逝。年五十九。
無名僧者，居湖廣黃州，專持阿彌陀佛，晝夜不輟。隨所見，皆稱阿彌陀佛。崇禎十六年，總兵黃鼎守州城，僧大聲唱佛，沖其導，執之。適張獻忠攻黃州，僧坐城上，夜間高聲唱佛，軍士不得睡，恨之，縛投城下。俄而復在城上唱佛。如是四次，每東城下、西堂上、南城下、北城上。總兵聞之，始敬禮焉。
黃州大饑，人相食。僧出城外，餓民持刀乞僧舍身。僧解衣示眾云：俟我念佛千聲，即食我。稱至三百聲，眾急欲加刃，忽有神兵從空中來，饑民驚散，而僧已在城中矣。
山中獵人得一大虎，僧欲贖放之。獵人索三十金，僧止得四金。獵人云：汝能執虎耳三匝，則與汝虎。僧授記虎，執虎耳三匝，遂縱之，虎依僧不去，僧與虎同往黃麻山金剛洞中。巡撫盧象昇，督兵過黃州，詣山訪之，欲見虎，僧語虎探頭窗外。盧欲見全身，虎乃大叫躍出。盧亦納贄，稱弟子而去。
僧一日行街中，見一雞，高聲唱佛，雞亦隨聲而唱。大清順治七年，欲之武林，道經白門，寓秦淮河房。端午，見游船中有錢生者，其弟子也，遂呼云：錢阿彌陀佛！錢登岸見僧，僧問同游人，知為某某，放聲大哭曰：眾生以苦為樂，乃如是邪！錢懇示修行之要，僧云：一心念阿彌陀佛。復云：我行後，汝有所疑，可問覺浪，此明眼人也。後不知其終。
覺浪，名道盛。歷主金陵天界、杭州崇光諸處道場，宗風大振。
