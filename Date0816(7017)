袁州楊歧方會禪師，郡之宜春冷氏子。少警敏，及冠，不事筆硯，繫名征商，課最坐不職。乃宵遁入瑞州九峯，恍若舊遊，眷不忍去，遂落髮。每閲經，心融神會，能折節扣參老宿。慈明自南源徙道吾石霜，師皆佐之，總院事。依之雖久，然未有省發。每咨參，明曰：庫司事繁，且去。他日又問。明曰：監寺異時兒孫遍天下在，何用忙爲？一日，明適出，雨忽作。師偵之小徑，既見，遂扭住曰：這老漢今日須與我説。不説打你去。明曰：監寺知是般事便休。語未卒，師大悟，卽拜於泥途。問曰：狹路相逢時如何？明曰：你且軃避，我要去那裏去。師歸。來日，具威儀，詣方丈禮謝。明呵曰：未在。自是明每山行，師輙瞰其出，雖晚必擊鼓集衆。明遽還，怒曰：少叢林暮而陞座，何從得此規繩？師曰：汾陽晚參也，何謂非規繩乎？一日，明上堂，師出問：幽鳥語喃喃，辭雲入亂峯時如何？明曰：我行荒草裏，汝又入深村。師曰：官不容針，更借一問。明便喝。師曰：好喝。明又喝，師亦喝。明連喝兩喝，師禮拜。明曰：此事是箇人方能擔荷。師拂袖便行。明移興化，師辭歸九峯。後道俗迎居楊歧，次遷雲蓋。受請日，拈法衣示衆曰：會麽？若也不會，今日無端走入水牯牛隊裏去也。還知麽？筠陽九岫，萍實楊歧。遂陞座。時有僧出，師曰：漁翁未擲釣，躍鱗衝浪來。僧便喝，師曰：不信道。僧拊掌歸衆。師曰：消得龍王多少風？問：師唱誰家曲，宗風嗣阿誰？師曰：有馬騎馬，無馬步行。曰：少年長老，足有機籌。師曰：念汝年老，放汝三十棒。問：如何是佛？師曰：三脚驢子弄蹄行。曰：莫祇這便是麽？師曰：湖南長老。乃曰：更有問話者麽？試出來相見。楊歧今日性命，在汝諸人手裏，一任横拖倒拽。爲甚麽如此？大丈夫兒，須是當衆決擇，莫背地裏似水底按葫蘆相似，當衆引驗，莫便面赤。有麽，有麽？出來決擇看。如無，楊歧今日失利。師便下座。九峯勤和尚把住云：今日喜得箇同參。師曰：作麽生是同參底事？勤曰：九峯牽犂，楊歧拽杷。師曰：正恁麽時，楊歧在前，九峯在前？勤擬議，師拓開曰：將謂同參，元來不是。僧問：人法俱遣，未是衲僧極則。佛祖雙亡，猶是學人疑處。未審和尚如何爲人？師曰：你祇要勘破新長老。曰：恁麽則旋斫生柴帶葉燒。師曰：七九六十三。問：古人面壁，意旨如何？師曰：西天人不會唐言。上堂：霧鎖長空，風生大野。百草樹木，作大師子吼。演説摩訶大般若，三世諸佛在你諸人脚跟下轉大法輪。若也會得，功不浪施。若也不會，莫道楊歧山勢險，前頭更有最高峯。上堂：舉古人一轉公案，布施大衆。良久曰：口祇堪喫飯。上堂：踏著秤錘硬似鐵，瘂子得夢向誰説？須彌頂上浪滔天，大洋海裏遭火爇。參！上堂：楊歧一要，千聖同妙。布施大衆，拍禪牀一下云：果然失照。參！上堂：楊歧一句，急著眼覷，長連牀上，拈匙把筯。上堂，拈拄杖云：一卽一切，一切卽一。畫一畫云：山河大地，天下老和尚百雜碎，作麽生是諸人鼻孔？良久云：劒爲不平離寶匣，藥因救病出金瓶。喝一喝，卓一下。上堂：楊歧無旨的，種田博飯喫。説夢老瞿曇，何處覓蹤跡？喝一喝，拍禪牀一下。上堂：薄福住楊歧，年來氣力衰。寒風凋敗葉，猶喜故人歸。囉囉哩，拈上死柴頭，且向無煙火。上堂：楊歧乍住屋壁疏，滿牀盡布雪真珠。縮却項，暗嗟吁。良久曰：翻憶古人樹下居。上堂：雲蓋是事不如，説禪似吞栗蒲。若向此處會得，佛法天地懸殊。上堂，擲下拄杖曰：釋迦老子著跌，偷笑雲蓋亂説。雖然世界坦平，也是將勤補拙。上堂：釋迦老子初生時，周行七步，目顧四方，一手指天，一手指地。今時衲僧，盡皆打模畫樣，便道天上天下，唯我獨尊。雲蓋不惜性命，亦爲諸人打箇樣子。遂曰：陽氣發時無硬地。示衆：一切智通無障礙。拈起拄杖曰：拄杖子向汝諸人面前逞神通去也。擲下曰：直得乾坤震裂，山嶽摇動。會麽？不見道，一切智智清淨。拍禪牀曰：三十年後，明眼人前，莫道楊歧龍頭虵尾。僧問：撥雲見日時如何？師曰：東方來者東方坐。問：天得一以清，地得一以寧。衲僧得一，堪作甚麽？師曰：鉢盂口向天。慈明忌辰設齋，衆纔集，師於真前，以兩手捏拳安頭上，以坐具畫一畫，打一圓相，便燒香。退身三步，作女人拜。首座曰：休捏怪。師曰：首座作麽生？座曰：和尚休捏怪。師曰：兔子喫牛嬭。第二座近前，打一圓相，便燒香，亦退身三步，作女人拜。師近前作聽勢，座擬議，師打一掌曰：這漆桶也亂做。龍興孜和尚遷化，僧至下遺書。師問：世尊入滅，槨示雙趺。和尚歸真，有何相示？僧無語。師搥胷曰：蒼天！蒼天！室中問僧：栗棘蓬你作麽生吞？金剛圈你作麽生透？一日，三人新到。師問：三人同行，必有一智。提起坐具曰：參頭上座，唤這箇作甚麽？曰：坐具。師曰：真箇那！曰：是。師復曰：唤作甚麽？曰：坐具。師顧視左右曰：參頭却具眼。問第二人：欲行千里，一步爲初。如何是最初一句？曰：到和尚這裏，争敢出手？師以手畫一畫，僧曰：了。師展兩手，僧擬議。師曰：了。問第三人：近離甚處？曰：南源。師曰：楊歧今日被上座勘破，且坐喫茶。問僧：敗葉堆雲，朝離何處？曰：觀音。師曰：觀音脚跟下一句作麽生道？曰：適來相見了也。師曰：相見底事作麽生？僧無對。師曰：第二上座代參頭道看。亦無對。師曰：彼此相鈍置。示衆云：春風如刀，春雨如膏。律令正行，萬物情動。你道脚踏實地一句，作麽生道出來？向東涌西没處道看。直饒道得，也是梁山頌子。示衆云：身心清淨，諸境清淨。諸境清淨，身心清淨。還知楊歧老人落處麽？河裏失錢河裏摝。示衆云：景色乍晴，物情舒泰。舉步也千身彌勒，動用也隨處釋迦。文殊普賢揔在這裏。衆中有不受人謾底，便道楊歧和麩糶麵。然雖如是，布袋裏盛錐子。示衆云：雪！雪！處處光輝明皎潔，黄河凍鎖絶纖流，赫日光中須迸裂。須迸裂，那吒頂上喫蒺藜，金剛脚下流出血。皇祐改元，示寂。塔于雲蓋。
舒州白雲守端禪師，衡陽葛氏子。幼事翰墨，冠依茶陵郁禪師披削，往參楊歧。歧一日忽問：受業師爲誰？師曰：茶陵郁和尚。歧曰：吾聞伊過橋遭攧有省，作偈甚奇，能記否？師誦曰：我有明珠一顆，久被塵勞關鎖。今朝塵盡光生，照破山河萬朵。歧笑而趨起，師愕然，通夕不寐。黎明，咨詢之。適歲暮，歧曰：汝見昨日打毆儺者麽？曰：見。歧曰：汝一籌不及渠。師復駭曰：意旨如何？歧曰：渠愛人笑，汝怕人笑。師大悟。巾侍久之，辭游廬阜。圓通訥禪師舉住承天，聲名籍甚。又遜居圓通，次徙法華龍門、興化海會，所至衆如雲集。僧問：如何是佛？師曰：鑊湯無冷處。曰：如何是佛法大意？師曰：水底按葫蘆。曰：如何是祖師西來意？師曰：烏飛兔走。問：不求諸聖，不重己靈，未是衲僧分上事。如何是衲僧分上事？師曰：死水不藏龍。曰：便恁麽去時如何？師曰：賺殺你。到棲賢，上堂：承天自開堂後，便安排些葛藤來山南東葛西葛，却爲在歸宗開先萬杉打疊了也。今日到三峽會裏，大似臨嫁醫癭，卒著手脚不辦。幸望大衆不怪。伏惟珍重！上堂：鳥有雙翼，飛無遠近。道出一隅，行無前後。你衲僧家，尋常拈匙放筯，盡道知有；及至上嶺時，爲甚麽却氣急？不見道，人無遠慮，必有近憂。上堂：乾坤之内，宇宙之間，中有一寶，秘在形山。大衆，眼在鼻上，脚在肚下，且道寶在甚麽處？良久云：人面不知何處去，桃花依舊笑春風。
上堂：古者道，將此深心奉塵刹，是則名爲報佛恩。圓通則不然，時挑野菜和根煑，旋斫生柴帶葉燒。上堂：江月照，松風吹，到這裏還有漏網者麽？良久曰：皇天無親。上堂：入林不動草，入水不動波，入鳥不亂行。大衆，這箇是把纜放船底手脚，且道衲僧家合作麽生？以手拍禪牀曰：掀翻海嶽求知己，撥亂乾坤見太平。上堂：忌口自然諸病減，多情未免有時勞。貧居動便成違順，落得清閑一味高。雖然如是，莫謂無心云是道，無心猶隔一重關。示衆云：泥佛不度水，木佛不度火，金佛不度爐，真佛内裏坐。大衆，趙州老子十二劑骨頭，八萬四千毛孔，一時抛向諸人懷裏了也。圓通今日路見不平，爲古人出氣。以手拍禪牀云：須知海嶽歸明主，未信乾坤陷吉人。
示衆云：佛身充滿於法界，普現一切羣生前，隨緣赴感靡不周，而常處此菩提座。大衆，作麽生説箇隨緣赴感底道理？祇於一彈指閒，盡大地含生根機，一時應得周足，而未嘗動著一毫頭，便且唤作隨緣赴感，而常處此座。祇如山僧，比者受法華請，相次與大衆相别去。宿松縣裏開堂了，方歸院去。且道還離此座也無？若道離，則世諦流布。若道不離，作麽生見得箇不離底事？莫是無邊刹境，自他不隔於毫端；十世古今，始終不離於當念麽？又莫是一切無心，一時自遍麽？若恁麽，正是掉棒打月，到這裏直須悟始得，悟後更須遇人始得。你道既悟了便休，又何必更須遇人？若悟了遇人底，當垂手方便之時，著著自有出身之路，不瞎却學者眼。若祇悟得乾蘿蔔頭底，不唯瞎却學者眼，兼自己動，便先自犯鋒傷手。你看我楊歧先師問慈明師翁道：幽鳥語喃喃，辭雲入亂峰時如何？答云：我行荒草裏，汝又入深村。進云：官不容針，更借一問。師翁便喝，進云好喝。師翁又喝，先師亦喝。師翁乃連喝兩喝，先師遂禮拜。大衆須知，悟了遇人者，向十字街頭與人相逢，却在千峰頂上握手。向千峰頂上相逢，却在十字街頭握手。所以山僧嘗有頌云：他人住處我不住，他人行處我不行。不是爲人難共聚，大都緇素要分明。山僧此者臨行，解開布袋頭，一時撒在諸人面前了也。有眼者莫錯怪好！珍重！
開堂示衆云：昔日靈山會上，世尊拈花，迦葉微笑。世尊道，吾有正法眼藏，分付摩訶大迦葉，次第流傳，無令斷絶。至于今日，大衆，若是正法眼藏，釋迦老子自無分，將箇甚麽分付？將箇甚麽流傳？何謂如此？況諸人分上，各各自有正法眼藏。每日起來，是是非非，分南分北，種種施爲，盡是正法眼藏之光影。此眼開時，乾坤大地，日月星辰，森羅萬象，祇在面前，不見有毫釐之相。此眼未開時，盡在諸人眼睛裏。今日已開者，不在此限。有未開者，山僧不惜手，爲諸人開此正法眼藏看！乃舉手，竪兩指曰：看！看！若見得去，事同一家。若也未然，山僧不免重説偈言。諸人法眼藏，千聖莫能當。爲君通一線，光輝滿大唐。須彌走入海，六月降嚴霜。法華雖恁道，無句得商量。大衆，既滿口道了，爲甚麽却無句得商量？喝一喝曰：分身兩處看。
上堂：釋迦老子有四弘誓願云：衆生無邊誓願度，煩惱無盡誓願斷，法門無量誓願學，佛道無上誓願成。法華亦有四弘誓願：饑來要喫飯，寒到卽添衣，困時伸脚睡，熱處愛風吹。上堂：古人留下一言半句，未透時撞著鐵壁相似，忽然一日覷得透後，方知自己便是鐵壁。如今作麽生透？復曰：鐵壁，鐵壁。上堂：若端的得一回汗出，便向一莖草上現瓊樓玉殿。若未端的得一回汗出，縱有瓊樓玉殿，却被一莖草蓋却。作麽生得汗出去？自有一雙窮相手，不曾容易舞三臺。上堂：安居之首，禁足爲名。禁足之意，意在進道而護生。衲僧家更有何生而可護？何道而可進？唾一唾，唾破釋迦老子面門。踏一步，踏斷釋迦老子背脊骨。猶是隨羣逐隊漢，未是本分衲僧。良久曰：無限風流慵賣弄，免教人指好郎君。上堂：絲毫有趣皆能進，畢竟無歸若可當。逐日退身行興盡，忽然得見本爺孃。作麽生是本爺孃？乃云：萬福。便下座。示衆云：如我按指，海印發光。拈起拄杖云：山河大地，水鳥樹林，情與無情，今日盡向法華拄杖頭上作大師子吼，演説摩訶大般若。且道天台南嶽説箇甚麽法門？南嶽説：洞上五位修行，君臣父子各得其宜。莫守寒巖異草青，坐却白雲宗不妙。天台説：臨濟下，三玄三要四料揀，一喝分賓主，照用一時行。要會箇中意，日午打三更。廬山出來道：你兩箇正在葛藤窠裏，不見道，欲得不招無間業，莫謗如來正法輪。大衆據此三箇漢見解，若上衲僧秤子上稱，一箇重八兩，一箇重半斤，一箇不直半分錢。且道那箇不直半分錢？良久云：但願春風齊著力，一時吹入我門來。卓拄杖，下座。熙寧五年遷化，壽四十八。
金陵保寧仁勇禪師，四明竺氏子。容止淵秀，齠爲大僧，通天台教。更衣謁雪竇明覺禪師，覺意其可任大法，誚之曰：央庠座主。師憤悱下山，望雪竇拜曰：我此生行脚參禪，道不過雪竇，誓不歸鄉。卽往泐潭，踰紀疑情未泮。聞楊歧移雲蓋，能鈐鍵學者，直造其室，一語未及，頓明心印。歧殁，從同參白雲端禪師游，研極玄奥。後出世兩住保寧而終。僧問：如何是佛？師曰：近火先焦。曰：如何是道？師曰：泥裏有刺。曰：如何是道中人？師曰：切忌踏著。問：先德道，寒風凋敗葉，猶喜故人歸。未審誰是故人？師曰：楊歧和尚遷化久矣。曰：正當恁麽時，更有甚麽人爲知音？師曰：無眼村翁暗點頭。問：如何是佛？師曰：自屎不覺臭。問：如何是保寧境？師曰：主山頭倒卓。曰：如何是境中人？師曰：鼻孔無半邊。問：如何是塵中自在底人？師曰：因行不妨掉臂。問：如何是佛？師曰：鐵鎚無孔。曰：如何是佛法大意？師曰：鑊湯無冷處。問：靈山指月，曹溪話月，未審保寧門下如何？師曰：嗄。曰：有花當面貼。師便喝。問：摘葉尋枝卽不問，如何是直截根源？師曰：蚊子上鐵牛。曰：直截根源人已曉，中下之流如何指示？師曰：石人脊背汗通流。
上堂：山僧二十餘年，挑囊負鉢，向寰海之内，參善知識十數餘人，自家並無箇見處，有若頑石相似。參底尊宿，亦無長處可相利益。自此一生，作箇百無所解底人。幸自可憐生，忽然被業風吹到江寧府，無端被人上當，推向十字路頭，住箇破院，作粥飯主人。接待南北。事不獲已，隨分有鹽有醋，粥足飯足，且恁過時。若是佛法，不曾夢見。上堂，侍者燒香罷，師指侍者曰：侍者已爲諸人説法了也。上堂：看看，山僧入拔舌地獄去也！以手拽舌云：阿㖿阿㖿！上堂：相駡無好言，相打無好拳。大衆，直須恁麽，始得一句句切害，一拳拳著實。忽然打著箇無面目漢，也不妨暢快殺人。上堂：滿口是舌，都不能説。碧眼胡僧，當門齒缺。上堂：秋風涼，松韻長。未歸客，思故鄉。且道誰是未歸客？何處是故鄉？良久曰：長連牀上，有粥有飯。上堂：天上無彌勒，地下無彌勒，打破太虚空，如何尋不得？垂下一足曰：大衆向甚麽處去也。上堂：若説佛法供養大衆，未免眉鬚墮落。若説世法供養大衆，入地獄如箭射。去此二途，且道保寧今日當説甚麽？三寸舌頭無用處，一雙空手不成拳。上堂：古人底今人用，今人底古人爲，古今無背面，今古幾人知。㖿嗚咿！一九與二九，相逢不出手。上堂：有手脚，無背面。明眼人，看不見。天左旋，地右轉。拍膝曰：西風一陣來，落葉兩三片。上堂：風鳴條，雨破塊，曉來枕上鶯聲碎。蝦䗫蚯蚓一時鳴，妙德空生都不會。都不會，三箇成羣，四箇作隊。窈窈窕窕，飄飄颻颻。向南北東西，折得梨花李花，一佩兩佩。上堂：智不到處，切忌道著，道著則頭角生。大衆頭角生了也，是牛是馬？上堂：無漏真淨，云何是中更容他物？喝一喝，曰：好人不肯做，須要屎裏卧。上堂：夜静月明，水清魚現。金鈎一擲，何處尋蹤？提起拄杖曰：歷細歷細。
示衆云：有箇漢，怪復醜，眼直鼻藍鑱，面南看北斗。解使日午金烏啼，夜半鐵牛吼。天地旋，山河走，羽族毛羣，失其所守。直得文殊普賢出此没彼，七縱八横，千生萬受。驀然逢著箇黄面瞿曇，不惜眉毛，再三與伊摩頂授記，云善哉善哉！大作佛事，希有希有。於是乎自家懡懡㦬㦬，慞慞惶惶，藏頭縮手。召云：大衆，此話大行，何必更待三十年後。示衆云：大方無外，大圓無内。無内無外，聖凡普會。瓦礫生光，須彌粉碎。無量法門，百千三昧。拈起拄杖云：揔在這裏。會麽？蘇嚕蘇嚕，㗭哩㗭哩娑訶。示衆云：釋迦老子四十九年説法，不曾道著一字。優波毱多丈室盈籌，不曾度得一人。達磨不居少室，六祖不住曹谿，誰是後昆，誰爲先覺？既然如是，彼自無瘡，勿傷之也。拍膝，顧衆云：且喜得天下太平。示衆云：真相無形，示形現相。千怪萬狀，自此而彰。喜則滿面光生，怒則雙眉陡竪。非凡非聖，或是或非，人不可量，天莫能測。直下搆得，未稱丈夫。唤不回頭，且莫錯怪。
潭州石霜守孫禪師，僧問：生也不道，死也不道。爲甚麽不道？師曰：一言已出。曰：從東過西，又作麽生？師曰：駟馬難追。曰：學人總不與麽？師曰：易開終始口，難保歲寒心。
比部孫居士，因楊歧會禪師來謁，值視斷次，公曰：某爲王事所牽，何由免離？歧指曰：委悉得麽？公曰：望師點破。歧曰：此是比部弘願深廣，利濟羣生。公曰：未審如何？歧示以偈曰：應現宰官身，廣弘悲願深。爲人重指處，棒下血淋淋。公於此有省。
蘄州五祖法演禪師，綿州鄧氏子。三十五始棄家，祝髮受具。往成都，習唯識、百法論，因聞菩薩入見道時，智與理冥，境與神會，不分能證所證。西天外道嘗難比丘曰：既不分能證所證，却以何爲證？無能對者。外道貶之，令不鳴鐘鼓，反披袈裟。三藏奘法師至彼，救此義曰：如人飲水，冷暖自知。乃通其難。師曰：冷暖則可知矣，作麽生是自知底事？遂質本講曰：不知自知之理如何？講莫疏其問，但誘曰：汝欲明此，當往南方，扣傳佛心宗者。師卽負笈出關。所見尊宿，無不以此咨決所疑，終不破。洎謁圓照本禪師，古今因緣會盡，唯不會：僧問興化：四方八面來時如何？化云：打中間底。僧作禮。化云：我昨日赴箇村齋，中途遇一陣卒風暴雨，却向古廟裏避得過。請益本。本云：此是臨濟下因緣，須是問他家兒孫始得。師遂謁浮山遠禪師，請益前話。遠云：我有箇譬喻，説似你。你一似箇三家村裏賣柴漢子，把箇匾擔向十字街頭，立地問人，中書堂今日商量甚麽事？師默計云：若如此大故未在。遠一日語師曰：吾老矣，恐虚度子光陰，可往依白雲。此老雖後生，吾未識面，但見其頌臨濟三頓棒話，有過人處。必能了子大事。師潸然禮辭。至白雲，遂舉僧問南泉摩尼珠話，請問。雲叱之，師領悟。獻投機偈曰：山前一片閑田地，叉手叮嚀問祖翁。幾度賣來還自買，爲憐松竹引清風。雲特印可，令掌磨事。未幾，雲至，語師曰：有數禪客自廬山來，皆有悟入處。教伊説，亦説得有來由。舉因緣，問伊亦明得，教伊下語亦下得。祇是未在。師於是大疑，私自計曰：既悟了，説亦説得，明亦明得。如何却未在？遂參究累日，忽然省悟。從前寶惜，一時放下。走見白雲，雲爲手舞足蹈，師亦一笑而已。師後曰：吾因兹出一身白汗，便明得下載清風。雲一日示衆曰：古人道，如鏡鑄像，像成後鏡在甚麽處？衆下語不契，舉以問師。師近前問訊曰：也不較多。雲笑曰：須是道者始得。乃命分座，開示方來。
初住四面，遷白雲，晚居東山。僧問：攜笻領衆，祖令當行，坐斷要津，師意如何？師曰：秋風吹渭水，落葉滿長安。曰：四面無門山嶽秀，今朝且得主人歸。師曰：你道路頭在甚麽處？曰：爲甚麽對面不相識？師曰：且喜到來。問：祖意教意，是同是别？師曰：人貧智短，馬瘦毛長。問：如何是白雲爲人親切處？師曰：捩轉鼻孔。曰：便恁麽去時如何？師曰：不知痛痒漢。問：達磨面壁，意旨如何？師曰：計較未成。曰：二祖立雪時如何？師曰：將錯就錯。曰：祇如斷臂安心，又作麽生？師曰：煬帝開汴河。問：百尺竿頭，如何進步？師曰：快走始得。問：如何是臨濟下事？師曰：五逆聞雷。曰：如何是雲門下事？師曰：紅旗閃爍。曰：如何是曹洞下事？師曰：馳書不到家。曰：如何是潙仰下事？師曰：斷碑横古路。僧禮拜。師曰：何不問法眼下事？曰：留與和尚。師曰：巡人犯夜。問：如何是白雲一滴水？師曰：打碓打磨。曰：飲者如何？師曰：教你無著面處。問：天下人舌頭，盡被白雲坐斷。白雲舌頭，甚麽人坐斷？師曰：東村王大翁。師乃曰：適來思量得一則因緣，而今早忘了也。却是拄杖子記得。乃拈拄杖曰：拄杖子也忘了。遂卓一下，曰：同坑無異土。咄！
上堂：幸然無一事。行脚要參禪，却被禪相惱，不透祖師關。如何是祖師關？把火入牛欄。上堂：恁麽恁麽，鰕跳不出斗。不恁麽不恁麽，弄巧成拙。軟似鐵，硬如泥，金剛眼睛十二兩。衲僧手裏秤頭低，有價數，没商量。無鼻孔底將甚麽聞香？上堂：難難幾何般，易易没巴鼻，好好催人老，默默從此得。過這四重關了，泗州人見大聖。參！上堂：若要七縱八横，見老和尚打鼓陞堂。七十三，八十四，將拄杖驀口便築。然雖如是，拈却門前下馬臺，剪却五色索，方始得安樂。僧問：承師有言，山前一片閑田地，祇如威音王已前，未審甚麽人爲主？師曰：問取寫契書人。曰：和尚爲甚倩人來答？師曰：祇爲你教别人問。曰：與和尚平出去也。師曰：大遠在。問：如何是佛？師曰：口是禍門。又曰：肥從口入。問：一代時教是箇切脚，未審切那箇字？師曰：鉢囉娘。曰：學人祇問一字，爲甚麽却答許多？師曰：七字八字。問：如何是和尚家風？師曰：鐵旗鐵鼓。曰：祇有這箇，爲復别有？師曰：採石渡頭看！曰：忽遇客來，將何祗待？師曰：龍肝鳳髓，且待别時。曰：客是主，人相師。師曰：謝供養。問：如何是先照後用？師曰：王言如絲。曰：如何是先用後照？師曰：其出如綸。曰：如何是照用同時？師曰：舉起軒轅鑑，蚩尤頓失威。曰：如何是照用不同時？師曰：金將火試。問：佛未出世時如何？師曰：大憨不如小憨。曰：出世後如何？師曰：小憨不如大憨。問：牛頭未見四祖時如何？師曰：頭上戴纍垂。曰：見後如何？師曰：青布遮前。曰：未見時爲甚麽百鳥銜華獻？師曰：富與貴是人之所欲。曰：見後爲甚麽不銜花獻？師曰：貧與賤是人之所惡。問：如何是佛？師曰：露胷跣足。曰：如何是法？師曰：大赦不放。曰：如何是僧？師曰：釣魚船上謝三郎。問：四面無門山嶽秀，箇中時節若爲分？曰：東君知子細，徧地發萌芽。曰：春去秋來，事宛然也。師曰：纔方搓彈子，便要捏金剛。上堂：古人道，我若向你道，卽秃却我舌。若不向你道，卽瘂却我口。且道還有爲人處也無？四面有時擬爲你吞却，祇被當門齒礙，擬爲你吐却，又爲咽喉小。且道還有爲人處也無？乃曰：四面自來柳下惠。
上堂：結夏無可供養，作一家燕，管顧諸人。遂擡手曰：囉邏招，囉邏摇，囉邏送，莫怪空疏，伏惟珍重。上堂：白雲不會説禪，三門開向兩邊，有人動著關捩，兩片東扇西扇。上堂：一向恁麽去，路絶人稀。一向恁麽來，孤負先聖。去此二途，祖佛不能近。設使與白雲同生同死，亦未稱平生，何也？鳳凰不是凡間物，不得梧桐誓不棲。上堂：千峯列翠，岸柳垂金。樵父謳歌，漁人鼓舞。笙簧聒地，鳥語呢喃。紅粉佳人，風流公子。一一爲汝諸人發上上機，開正法眼。若向這裏薦得，金色頭陀無容身處。若也不會，喫粥喫飯，許你七穿八穴。上堂：此箇物，上拄天，下拄地。皖口作眼，皖山作鼻。太平退身三步，放你諸人出氣。上堂：狗子還有佛性也無？也勝猫兒十萬倍。上堂：太平淈𣸩漢，事事盡經徧。如是三十年，也有人讚歎。且道讚歎箇甚麽？好箇淈𣸩漢！
上堂：汝等諸人，見老和尚鼓動脣吻，竪起拂子，便作勝解。及乎山禽聚集，牛動尾巴，却將作等閑。殊不知簷聲不斷前旬雨，電影還連後夜雷。謝監收。上堂：人之性命事，第一須是。欲得成此，先須防於。若是真人，。上堂：有佛處不得住，换却你心肝五臟。無佛處急走過，鴈過留聲。三千里外逢人，不得錯舉。出門便錯，恁麽則不去也，種粟却生豆。摘楊華，摘楊華，不覺日又夜，争教人少年？上堂：悟了同未悟，歸家尋舊路。一字是一字，一句是一句。自小不脱空，兩歲學移步。湛水生蓮花，一年生一度。僧問：如何是奪人不奪境？師曰：秋風吹渭水，落葉滿長安。曰：如何是奪境不奪人？師曰：路上逢人半是僧。曰：如何是人境兩俱奪？師曰：高空有月千門照，大道無人獨自行。曰：如何是人境俱不奪？師曰：少婦棹孤舟，歌聲逐水流。
小參，舉：德山云，今夜不答話，問話者三十棒。衆中舉者甚多，會者不少。且道向甚處見德山？有不顧性命者，試出來道看。若無，山僧爲大衆與德山老人相見去也。待德山道：今夜不答話，問話者三十棒。但向伊道，某甲話也不問，棒也不喫。你道還契他德山老人麽？到這裏，須是箇漢始得。況某甲十有餘年，海上參尋，見數人尊宿，自爲了當。及到浮山會裏，直是開口不得。後到白雲門下，齩破一箇鐵酸豏，直得百味具足。且道豏子一句作麽生道？乃曰：花發鷄冠媚早秋，誰人能染紫絲頭？有時風動頻相倚，似向堦前鬭不休。
上堂：山僧昨日入城，見一棚傀儡，不免近前看。或見端嚴奇特，或見醜陋不堪。動轉行坐，青黄赤白，一一見了。子細看時，元來青布幔裏有人。山僧忍俊不禁，乃問：長史高姓？他道：老和尚看便了，問甚麽姓？大衆，山僧被他一問，直得無言可對，無理可伸。還有人爲山僧道得麽？昨日那裏落節，今日這裏拔本。上堂：説佛説法，拈槌竪拂，白雲萬里。德山入門便棒，臨濟入門便喝，白雲萬里。然後恁麽也不得，不恁麽也不得。恁麽不恁麽，惣不得，也則白雲萬里。忽有箇漢出來道：長老你恁麽道，也則白雲萬里。這箇説話，唤作矮子看戲，隨人上下。三十年後，一場好笑。且道笑箇甚麽？笑白雲萬里。示衆云：祖師道：吾本來兹土，傳法救迷情。一花開五葉，結果自然成。達磨大師信脚來，信口道。後代兒孫，多成計較。要會開花結果處麽？鄭州梨，青州棗，萬物無過出處好。示衆云：真如凡聖，皆是夢言。佛及衆生，並爲增語。或有人出來道：盤山老聻。但向伊道：不因紫陌花開早，争得黄鸎下柳條。若更問道：五祖老聻！自云：諾，惺惺著。
示衆云：十方諸佛，六代祖師，天下善知識，皆同這箇舌頭。若識得這箇舌頭，始解大脱空，便道山河大地是佛，草木叢林是佛。若也未識得這箇舌頭，祇成小脱空，自謾去。明朝後日，大有事在。五祖恁麽説話，還有實頭處也無？自云：有。如何是實頭處？歸堂喫茶去。示衆云：每日起來，拄却臨濟棒，吹雲門曲，應趙州拍，擔仰山鍬，驅潙山牛，耕白雲田。七八年來，漸成家活。更告諸公，每人出一隻手，相共扶助。唱村田樂，粗羹淡飯，且恁麽過。何也？但願今年蠶麥熟，羅㬋羅兒與一文。示衆，舉：德山和尚因僧問：從上諸聖，以何法示人？山云：我宗無語句，亦無一法與人。雪峰從此有省。後有僧問雪峰云：和尚見德山，得箇甚麽便休去？峰云：我當時空手去、空手歸。白雲今日説向透未過者，有箇人󲳴從東京來，問伊甚處來？他却道蘇州來。問伊蘇州事如何？伊道：一切尋常。雖然如是，謾白雲不過。何故？祇爲語音各别，畢竟如何？蘇州菱，邵伯藕。示衆：佛祖生冤家，悟道染泥土。無爲無事人，聲色如聾瞽。且道如何卽是？恁麽也不得，不恁麽也不得，恁麽不恁麽總不得。忽有箇出來道：恁麽也得，不恁麽也得，恁麽不恁麽總得。祇向伊道：我也知你向鬼窟裏作活計。小參，舉：陸亘大夫問南泉：弟子家中有一片石，也曾坐，也曾卧，擬鐫作佛，得麽？云：得。陸曰：莫不得麽？云：不得。大衆，夫爲善知識，須明決擇。爲甚麽他人道得也道得，他人道不得也道不得？還知南泉落處麽？白雲不惜眉毛，與汝注破。得又是誰道來，不得又是誰道來？汝若更不會，老僧今夜爲汝作箇樣子。乃舉手云：將三界二十八天作箇佛頭，金輪水際作箇佛脚，四大洲作箇佛身。雖然作此佛兒子了，汝諸人又却在那裏安身立命？大衆還會也未？老僧作第二箇樣子去也。將東弗于逮作一箇佛，南贍部洲作一箇佛，西瞿耶尼作一箇佛，北鬰單越作一箇佛。草木叢林是佛，蠢動含靈是佛。既恁麽，又唤甚麽作衆生？還會也未？不如東弗于逮還他東弗于逮，南贍部洲還他南贍部洲，西瞿耶尼還他西瞿耶尼，北鬰單越還他北鬰單越，草木叢林還他草木叢林，蠢動含靈還他蠢動含靈。所以道：是法住法位，世間相常住。既恁麽，汝又唤甚麽作佛？還會麽？忽有箇漢出來道：白雲休寐語。大衆記取這一轉。三佛侍師於一亭上夜話，及歸燈已滅。師於暗中曰：各人下一轉語。佛鑑曰：彩鳳舞丹霄。佛眼曰：鐵虵横古路。佛果曰：看脚下。師曰：滅吾宗者，乃克勤爾。崇寧三年六月二十五日，上堂，辭衆曰：趙州和尚有末後句，你作麽生會？試出來道看。若會得去，不妨自在快活。如或未然，這好事作麽説？良久曰：説卽説了，也祇是諸人不知。要會麽？富嫌千口少，貧恨一身多。珍重！時山門有土木之役，躬往督之，且曰：汝等勉力，吾不復來矣。歸丈室淨髮澡身，迄旦吉祥而化。是夕山摧石隕，四十里内巖谷震吼。闍維設利如雨，塔干東山之南。
潭州雲蓋山智本禪師，瑞州郭氏子。開堂日，僧問：諸佛出世，天雨四花。和尚出世，有何祥瑞？師曰：千聞不如一見。曰：見後如何？師曰：瞎。問：如何是清淨法身？師曰：家無小使，不成君子。問：將心覓心，如何覓得？師曰：波斯學漢語。問：如何是學人出身處？師曰：雪峯元是嶺南人。問：素面相呈時如何？師曰：一場醜拙。問：人人盡有一面古鏡，如何是學人古鏡？師曰：打破來，向你道。曰：打破了也。師曰：胡地冬抽笋。問：古人道，説取行不得底，行取説不得底。未審行不得底作麽生説？師曰：口在脚下。曰：説不得底，作麽生行？師曰：踏著舌頭。問：知師久藴囊中寶，今日當場略借看。師曰：適來恰被人借去。上堂：去者鼻孔遼天，來者脚踏實地。且道祖師意向甚麽處着？良久曰：長恨春歸無覓處，不知流入此中來。上堂：高臺巴鼻，開口便是。若也便是，有甚巴鼻？月冷風高，水清山翠。上堂：以楔出楔，有甚休歇？欲得休歇，以楔出楔。喝一喝。上堂，高聲唤侍者，侍者應諾。師曰：大衆集也未？侍者曰：大衆已集。師曰：那一箇爲甚麽不來赴參？侍者無語。師曰：到卽不點。上堂：滿口道不出，句句甚分明。滿目覷不見，山山疊亂青。鼓聲猶不會，何況是鐘鳴？喝一喝。上堂：祖翁卓卓犖犖，兒孫齷齷齪齪。有處藏頭，没處露角。借問衲僧，如何摸索？上堂，横按拄杖曰：牙如刀劒面如鐵，眼放電光光不歇。手把蒺藜一萬斤，等閑敲落天邊月。卓一下。僧問：如何是齩人師子？師曰：五老峯前。曰：這箇豈會齩人？師曰：今日拾得性命。上堂：頭戴須彌山，脚踏四大海。呼吸起風雷，動用生五彩。若能識得渠，一任歲月改。且道誰人識得渠？喝一喝，云：田厙奴。
滁州琅邪永起禪師，襄陽人也。僧問：庵内人爲甚麽不見庵外事？師曰：東家點燈，西家暗坐。曰：如何是庵内事？師曰：眼在甚麽處？曰：三門頭合掌。師曰：有甚交涉？乃曰：五更殘月落，天曉白雲飛。分明目前事，不是目前機。既是目前事，爲甚麽不是目前機？良久曰：此去西天路，迢迢十萬餘。上堂，良久拊掌一下，曰：阿呵呵！阿呵呵！還會麽？法法本來法。遂拈拄杖曰：這箇是山僧拄杖，那箇是本來法？還定當得麽？卓一下。
英州保福殊禪師，僧問：諸佛未出世時如何？師曰：山河大地。曰：出世後如何？師曰：大地山河。曰：恁麽則一般也。師曰：敲甎打瓦。問：如何是和尚家風？師曰：椀大椀小。曰：客來將何祗待？師曰：一杓兩杓。曰：未飽者，作麽生？師曰：少喫少喫。問：如何是大道？師曰：閙市裏。曰：如何是道中人？師曰：一任人看。問：如何是禪？師曰：秋風臨古渡，落日不堪聞。曰：不問這箇蟬。師曰：你問那箇禪？曰：祖師禪。師曰：南華塔外松陰裏，飲露吟風又更多？問：如何是真正路？師曰：出門看堠子。乃曰：釋迦何處滅俱尸？彌勒幾曾在兜率？西覓普賢好慚愧，北討文殊生受屈。坐壓毗盧額汗流，行築觀音鼻血出。回頭摸著箇匾擔，却道好箇木牙笏。喝一喝，下座。
袁州崇勝院珙禪師，上堂，舉石鞏張弓架箭接機公案，頌曰：三十年來握箭弓，三平纔到擘開胷。半箇聖人終不得，大顛弦外幾時逢？
提刑郭祥正字功甫，號淨空居士。志樂泉石，不羡紛華。因謁白雲，雲上堂曰：夜來枕上作得箇山頌，謝功甫大儒，廬山二十年之舊，今日遠訪白雲之勤，當須舉與大衆，請已後分明舉似諸方。此頌豈唯謝功甫大儒，直要與天下有鼻孔衲僧脱却著肉汗衫。莫言不道！乃曰：上大人，丘乙己。化三千，七十士。爾小生，八九子，佳作仁，可知禮也。公切疑，後聞小兒誦之，忽有省。以書報雲，雲以偈答曰：藏身不用縮頭，歛跡何須收脚？金烏半夜遼天，玉兔趕他不著。元祐中往衢之南禪，謁泉萬卷，請陞座。公趨前拈香曰：海邊枯木，入手成香。爇向爐中，横穿香積如來鼻孔，作此大事，須是對衆白過始得。雲居老人有箇無縫布衫，分付南禪，禪師著得不長不短，進前則諸佛讓位，退步則海水澄波。今日嚬呻，六種震動。遂召曰：大衆，還委悉麽？有意氣時添意氣，不風流處也風流。泉曰：遞相鈍置。公曰：因誰致得？崇寧初，到五祖，命祖陞座。公趨前拈香曰：此一瓣香，爇向爐中，供養我堂頭法兄禪師，伏願於方廣座上，擘開面門，放出先師形相，與他諸人描邈。何以如此？白雲巖畔舊相逢，往日今朝事不同。夜静水寒魚不食，一爐香散白蓮峯。祖遂云：曩謨薩怛哆鉢囉野，恁麽恁麽，幾度白雲谿上望黄梅，花向雪中開，不恁麽不恁麽，嫩柳垂金線，且要應時來。不見龐居士問馬大師云：不與萬法爲侣者，是甚麽人？大師云：待汝一口吸盡西江水，卽向汝道。大衆，一口吸盡西江水，萬丈深潭窮到底。掠彴不是趙州橋，明月清風安可比？後又到保寧，亦請陞座。公拈香曰：法鼓既鳴，寶香初爇。楊歧頂𩕳門，請師重著楔。保寧卓拄杖一下，曰：著楔已竟，大衆證明。又卓一下，便下座。又到雲居，請佛印陞座。公拈香曰：覺地相逢一何早，鶻臭布衫今脱了。要識雲居一句玄，珍重後園驢喫草。召大衆曰：此一瓣香，熏天炙地去也。印曰：今日不著便，被這漢當面塗糊。便打，乃曰：謝公千里來相訪，共話東山竹徑深。借與一龍騎出洞，若逢天旱便爲霖。擲拄杖下座，公拜起。印曰：收得龍麽？公曰：已在這裏。印曰：作麽生騎？公擺手作舞便行。印拊掌曰：祇有這漢，猶較些子。
郢州月掌山壽聖智淵禪師，僧問：祖意西來卽不問，如何是一色？師曰：目前無闍黎，此間無老僧。曰：既不如是，如何曉會？師曰：領取鈎頭意，莫認定盤星。乃曰：凡有問答，一似擊石迸火，流出無盡法財，三草二木，普霑其潤。放行也，雲生谷口，霧罩長空。把定也，碧眼胡僧，亦須罔措。壽聖如斯舉唱，猶是化門，要且未有衲僧巴鼻。敢問諸人，作麽生是衲僧巴鼻？良久曰：布針開兩眼，君向那頭看？
安吉州烏鎮壽聖院楚文禪師，上堂，拈拄杖曰：華藏木楖栗，等閑亂拈出。不是不惜手，山家無固必。點山山動摇，攪水水波溢。忽然把定時，事事執法律。要横不得横，要屈不得屈。驀召大衆曰：莫謂棒頭有眼明如日，上面光生盡是漆。隨聲敲一下。上堂：一叉一劄，著骨連皮。一搦一擡，粘手綴脚。電光石火，頭垂尾垂。劈箭追風，半生半死。撞著磕著，討甚眉毛。明頭暗頭，是何眼目？揔不恁麽，正在半途。設使全機，未至涯岸。直饒淨躶躶，赤灑灑，没可把，尚有廉纖。山僧恁麽道，且道口好作甚麽？良久曰：嘻！留取喫飯。
信州靈鷲山寶積宗映禪師，開堂日，乃横按拄杖曰：大衆，到這裏無親無疏，自然不孤。無内無外，縱横自在。自在不孤，清淨毗盧。釋迦舉令，彌勒分疏，觀根逗教，更相回互。看取寶積拄杖子，黑漆光生，兩頭相副。阿呵呵，是何言歟？良久曰：世事但將公道斷，人心難與月輪齊。卓一下，下座。
隆興府景福日餘禪師，僧問：如何是道？師曰：天共白雲曉，水和明月流。曰：如何是道中人？師曰：先行不到，末後太過。又僧出衆畫一圓相，師以手畫一畫，僧作舞歸衆。師曰：家有白澤之圖，必無如是妖怪。乃拈拄杖曰：無量諸佛向此轉大法輪，今古祖師向此演大法義。若信得及，法法本自圓成，念念悉皆具足。若信不及，山僧今日，因行不妨掉臂，更爲重説偈言。卓一下，下座。
安吉州上方日益禪師，開堂日，上首白槌罷，師曰：白槌前觀一又不成，白槌後觀二又不是。到這裏任是鐵眼銅睛，也須百雜碎。莫有不避危亡底衲僧，試出來看。時有兩僧齊出，師曰：一箭落雙鵰。僧曰：某甲話猶未問，何得著忙？師曰：莫是新羅僧麽？僧擬議，師曰：撞露柱漢。便打。問：如何是未出世邊事？師曰：井底蝦䗫吞却月。曰：如何是出世邊事？師曰：鷺鷥踏折枯蘆枝。曰：去此二途，如何是和尚爲人處？師曰：十成好箇金剛鑽，攤向街頭賣與誰？問：如何是多年水牯牛？師曰：齒疏眼暗。問：閙市相逢事若何？師曰：東行買賤，西行賣貴。曰：忽若不作貴不作賤，又作麽生？師曰：鎮州蘿蔔。問：一切含靈具有佛性。既有佛性，爲甚麽却撞入驢胎馬腹？師曰：知而故犯。曰：未審向甚麽處懺悔？師打曰：且作死馬醫。問：覿面相呈時如何？師曰：左眼半斤，右眼八兩。僧提起坐具，曰：這箇聻！師曰：不勞拈出。乃左右顧視曰：黄面老周行七步，脚跟下正好一錐。碧眼胡兀坐九年，頂門上可惜一劄。當時若有箇爲衆竭力底衲僧，下得這毒手，也免得拈花微笑，空破面顔；立雪齊腰，翻成轍迹。自此將錯就錯，相簍打簍。遂有五葉芬芳，千燈續燄。向曲录木上唱二作三，於楖栗杖頭指南爲北。直得進前退後，有問法問心之徒；倚門傍牆，有覓佛覓祖底漢。庭前指栢，便唤作祖意西來。日裏看山，更錯認學人自己。殊不知此一大事，本自靈明。盡未來際，未嘗間斷。不假修證，豈在思惟？雖鶖子有所不知，非滿慈之所能辯。不見馬祖一喝，百丈三日耳聾：寶壽令行，鎮州一城眼瞎。大機大用，如迅雷不可停。一唱一提，似斷崖不可履。正當恁麽時，三世諸佛，祇可傍觀，六代祖師，證明有分。大衆且道，今日還有證明底麽？良久曰：劄。上堂：拾得般柴，寒山燒火，唯有豐干，巖中冷坐。且道豐干有甚麽長處？良久曰：家無小使，不成君子。
成都府昭覺寺克勤佛果禪師，彭州駱氏子，世宗儒。師兒時日記千言，偶游妙寂寺，見佛書，三復悵然，如獲舊物。曰：予殆過去沙門也。卽去家，依自省祝髮，從文照通講説，又從敏行授楞嚴。俄得病，瀕死，歎曰：諸佛湼槃正路不在文句中，吾欲以聲求色見，宜其無以死也。遂棄去。至真覺勝禪師之席，勝方創臂出血，指示師曰：此曹溪一滴也。師矍然，良久曰：道固如是乎？卽徒步出蜀，首謁玉泉皓，次依金鑾信、大潙喆、黄龍心、東林度，僉指爲法器，而晦堂稱他日臨濟一派屬子矣。最後見五祖，盡其機用，祖皆不諾。乃謂祖强移换人，出不遜語，忿然而去。祖曰：待你著一頓熱病打時，方思量我在。師到金山，染傷寒困極，以平日見處試之，無得力者。追繹五祖之言，乃自誓曰：我病稍間，卽歸五祖。病痊尋歸，祖一見而喜，令卽參堂，便入侍者寮。方半月，會部使者解印還蜀，詣祖問道。祖曰：提刑少年，曾讀小艷詩否？有兩句頗相近。頻呼小玉元無事，祇要檀郎認得聲。提刑應喏喏。祖曰：且子細。師適歸侍立次，問曰：聞和尚舉小艷詩，提刑會否？祖曰：他祇認得聲。師曰：祇要檀郎認得聲。他既認得聲，爲甚麽却不是？祖曰：如何是祖師西來意？庭前栢樹子。聻！師忽有省，遽出，見雞飛上欄干，鼓翅而鳴。復自謂曰：此豈不是聲？遂袖香入室，通所得，呈偈曰：金鴨香銷錦繡幃，笙歌叢裏醉扶歸。少年一段風流事，祇許佳人獨自知。祖曰：佛祖大事，非小根劣器所能造詣，吾助汝喜。祖徧謂山中耆舊曰：我侍者參得禪也。由此，所至推爲上首。
崇寧中還里省親，四衆迓拜。成都帥翰林郭公知章請開法六祖，更昭覺。政和間謝事，復出峽南遊。時張無盡寓荆南，以道學自居，少見推許。師艤舟謁之，劇談華嚴旨要。曰：華嚴現量境界，理事全真，初無假法。所以卽一而萬，了萬爲一。一復一，萬復萬，浩然莫窮。心佛衆生，一二無差别。卷舒自在，無礙圓融。此雖極則，終是無風帀帀之波。公於是不覺促榻。師遂問曰：到此與祖師西來意，爲同爲别？公曰：同矣。師曰：且得没交涉。公色爲之愠。師曰：不見雲門道，山河大地，無絲毫過患，猶是轉句。直得不見一色，始是半提。更須知有向上全提時節。彼德山、臨濟，豈非全提乎？公乃首肯。翌日復舉事法界、理法界、至理事無礙法界。師又問：此可説禪乎？公曰：正好説禪也。師笑曰：不然。正是法界量裏在。蓋法界量未滅，若到事事無礙法界，法界量滅，始好説禪。如何是佛？乾屎橛。如何是佛？麻三斤。是故真淨偈曰：事事無礙，如意自在。手把豬頭，口誦淨戒。趁出婬坊，未還酒債。十字街頭，解開布袋。公曰：美哉之論，豈易得聞乎！於是以師禮留居碧巖，復徙道林。樞密鄧公子常奏賜紫服師號，詔住金陵蔣山，學者無地以容。勑補天寧萬壽，上召見，褒寵甚渥。
建炎初，又遷金山，適駕幸維揚，入對，賜圓悟禪師，改雲居。久之，復領昭覺。僧問：雲門道，須彌山，意旨如何？師曰：推不向前，約不退後。曰：未審還有過也無？師曰：坐却舌頭。問：法不孤起，仗境方生。提坐具曰：這箇是境，那箇是法？師曰：却被闍黎奪却鎗。問：古人道，楖栗横擔不顧人，直入千峯萬峯去。未審那裏是佗住處？師曰：騰虵纏足，露布遶身。曰：朝看雲片片，暮聽水潺潺。師曰：却須截斷始得。曰：此回不是夢，真箇到廬山。師曰：高著眼。問：猿抱子歸青嶂後，鳥銜華落碧巖前。此是和尚舊時安身立命處，如何是道林境？師曰：寺門高開洞庭野，殿脚插入赤沙湖。曰：如何是境中人？師曰：僧寶人人滄海珠。曰：此是杜工部底，作麽生是和尚底？師曰：且莫亂道。曰：如何是奪人不奪境？師曰：山僧有眼不曾見。曰：如何是奪境不奪人？師曰：闍黎問得自然親。曰：如何是人境俱奪？師曰：收。曰：如何是人境俱不奪？師曰：放。問：有句無句，如藤倚樹。如何得透脱？師曰：倚天長劒逼人寒。曰：祇如樹倒藤枯，潙山爲甚麽呵呵大笑？師曰：愛他底，著他底。曰：忽被學人掀倒禪牀，拗折拄杖，又作箇甚麽伎倆？師曰：也是賊過後張弓。問：明歷歷，露堂堂，因甚麽乾坤收不得？師曰：金剛手裏八稜棒。曰：忽然一唤便回，還當得活也無？師曰：鶖子目連無柰何。曰：不落照，不落用。如何商量？師曰：放下雲頭。曰：忽遇其中人時如何？師曰：騎佛殿，出山門。曰：萬象不來渠獨語，教誰招手上高峯？師曰：錯下名言。
上堂：通身是眼見不及，通身是耳聞不徹，通身是口説不著，通身是心鑒不出。直饒盡大地明得，無絲毫透漏，猶在半途。據令全提，且道如何展演？域中日月縱横挂，一亘晴空萬古春。上堂：山頭鼓浪，井底揚塵。眼聽似震雷霆，耳觀如張錦繡。三百六十骨節，一一現無邊妙身，八萬四千毛端，頭頭彰寶王刹海。不是神通妙用，亦非法爾如然。苟能千眼頓開，直是十方坐斷。且超然獨脱一句，作麽生道？試玉須經火，求珠不離泥。上堂：本來無形段，那復有脣觜。特地廣稱揚，替他説道理。且道他是阿誰？上堂：十五日已前，千牛拽不回。十五日已後，俊鶻趁不及。正當十五日，天平地平，同明同暗，大千沙界不出當處，可以含吐十虚。進一步，超越不可説香水海；退一步，坐斷千里萬里白雲。不進不退，莫道闍黎，老僧也無開口處。舉拂子曰：正當恁麽時如何？有時拈在千峯上，劃斷秋雲不放高。上堂：十方同聚會，本來身不昧。箇箇學無爲，頂上用鉗鎚。此是選佛場，深廣莫能量。心空及第歸，利劒不如錐。龐居士舌拄梵天，口包四海，有時將一莖草作丈六金身？有時將丈六金身作一莖草，甚是奇特。雖然如此，要且不曾動著向上關。且如何是向上關？鑄印築高壇。上堂：有句無句，超宗越格。如藤倚樹，銀山鐵壁。及至樹倒藤枯，多少人失却鼻孔。直饒收拾得來，已是千里萬里。祇如未有恁麽消息時如何，還透得麽？風暖鳥聲碎，日高華影重。上堂：第一句薦得，祖師乞命。第二句薦得，人天膽落。第三句薦得，虎口横身。不是循途守轍，亦非革轍移途。透得則六臂三頭，未透亦人間天上。且三句外一句作麽生道？生涯祇在絲綸上，明月扁舟泛五湖。
示衆云：一言截斷，千聖消聲。一劒當頭，横屍萬里。所以道，有時句到意不到，有時意到句不到。句能剗意，意能剗句。意句交馳，衲僧巴鼻。若能恁麽轉去，青天也須喫棒。且道憑箇甚麽？可憐無限弄潮人，畢竟還落潮中死。示衆云：萬仞崖頭撒手，要須其人。千鈞之弩發機，豈爲鼷鼠？雲門睦州，當面蹉過。德山臨濟，誑謼閭閻。自餘立境立機，作窠作窟，故是滅胡種族。且獨脱一句作麽生道？萬緣遷變渾閑事，五月山房冷似冰。紹興五年八月己酉，示微恙，趺坐書偈遺衆，投筆而逝。荼毗舌齒不壞，設利五色無數。塔於昭覺寺之側，謚真覺禪師。
舒州太平慧懃佛鑑禪師，本郡汪氏子。丱歲師廣教圓深，試所習得度。每以唯此一事實，餘二則非真，味之有省。乃徧參名宿，往來五祖之門有年。恚祖不爲印據，與圓悟相繼而去。及悟歸五祖，方大徹證，而師忽至。意欲他邁，悟勉令挂搭，且曰：某與兄相别始月餘，比舊相見時如何？師曰：我所疑者，此也。遂參堂。一日，聞祖舉：僧問趙州：如何是和尚家風？州曰：老僧耳聾，高聲問將來。僧再問，州曰：你問我家風，我却識你家風了也。師卽大豁所疑。曰：乞和尚指示極則。祖曰：森羅及萬象，一法之所印。師展拜，祖令主翰墨。後同圓悟語話次，舉東寺問仰山，鎮海明珠因緣，至無理可伸處，圓悟徵曰：既云收得，逮索此珠，又道無言可對，無理可伸。師不能加答。明日謂悟曰：東寺祇索一顆珠，仰山當下傾出一栲栳。悟深肯之。乃告之曰：老兄更宜親近老和尚去。師一日造方丈，未及語，被祖詬駡，懡㦬而退。歸寮閉門打睡，恨祖不已。悟已密知，卽往扣門。師曰：誰？悟曰：我。師卽開門。悟問：你見老和尚如何？師曰：我本不去，被你賺累我，遭這老漢詬駡。悟呵呵大笑曰：你記得前日下底語麽？師曰：是甚麽語？悟曰：你又道東寺祇索一顆，仰山傾出一栲栳。師當下釋然。悟遂領師同上方丈。祖纔見，遽曰：懃兄，且喜大事了畢。明年，命師爲第一座。會太平靈源赴黄龍，其席既虚，源薦師於舒守孫鼎臣，遂命補處。五祖付法衣，師受而捧以示衆曰：昔釋迦文佛，以丈六金欄袈裟，披千尺彌勒佛身。佛身不長，袈裟不短。會麽？卽此樣，無他樣。自是法道大播。政和初，詔住東都智海，五年乞歸，得旨居蔣山。樞密鄧公子常奏賜徽號椹服。僧問：如何是祖師西來意？師曰：喫醋知酸，喫鹽知鹹。曰：弓折箭盡時如何？師曰：一場懡㦬。問：不與萬法爲侣者是甚麽人？師曰：拶破露柱。曰：歸鄉無路時如何？師曰：王程有限。曰：前三三，後三三，又作麽生？師曰：六六三十六。問：承聞和尚親見五祖，是否？師曰：鐵牛齧碎黄金草。曰：恁麽則親見五祖也。師曰：我與你有甚寃讎？曰：祇如達磨見武帝意旨如何？師曰：胡言易辨，漢語難明。曰：爲甚棲棲暗渡江。師曰：因風借便。問：如何是主中賓？師曰：進前退後愁殺人。曰：如何是賓中主？師曰：真實之言成妄語。曰：如何是賓中賓？師曰：夫子遊行厄在陳。曰：如何是主中主？師曰：終日同行非伴侣。曰：賓主已蒙師指示，向上宗乘事若何？師曰：大斧斫了手摩挲。問：卽心卽佛卽不問，非心非佛事如何？師曰：昨日有僧問，老僧不對。曰：未審與卽心卽佛相去多少？師曰：近則千里萬里，遠則不隔絲毫。曰：忽被學人截斷兩頭，歸家穩坐，又作麽生？師曰：你家在甚麽處？曰：大千沙界内，一箇自由身。師曰：未到家在，更道。曰：學人到這裏，直得東西不辨，南北不分去也。師曰：未爲分外。
上堂：至道無難，唯嫌揀擇。桃華紅，李華白。誰道融融只一色？燕子語，黄鶯鳴。誰道關關祇一聲？不透祖師關捩子，空認山河作眼睛。上堂：日日日西沉，日日日東上。若欲學菩提，擲下柱杖曰：但看此模樣。五祖周祥。上堂：去年今日時，紅爐片雪飛。今日去年時，曹娥讀夜碑。末後一句子，佛眼莫能窺。白蓮峯頂上，紅日遶須彌。鳥啄珊瑚樹，鯨吞離水犀。太平家業在，千古襲楊歧。上堂，横拄杖曰：先照後用。竪起曰：先用後照。倒轉曰：照用同時。卓一下曰：照用不同時。汝等諸人，被拄杖一口吞盡了也。自是你不覺，若向這裏道得轉身句，免見一場氣悶。其或未然，老僧今日失利！上堂：金烏急，玉兔速，急急流光七月十。無窮遊子不歸家，縱歸祇在門前立。門前立，把手牽伊不肯入。萬里看看寸草無，殘花落地無人拾。無人拾，一回雨過一回濕。上堂：世尊有密語，迦葉不覆藏。乃曰：你尋常説黄道黑，評品古今，豈不是密語？你尋常折旋俯仰，拈匙把筯，祗揖萬福，是覆藏不覆藏？忽然瞥地去，也不可知。要會麽？世尊有密語，冬到寒食一百五。迦葉不覆藏，水泄不通已露贓。靈利衲僧如會得，一重雪上一重霜。上堂：十五日已前事，錦上鋪花。十五日已後事，如海一漚發。正當十五日，大似一尺鏡照千里之像。雖則真空絶跡，其柰海印發光。任他露柱開花，説甚佛面百醜。何故？到頭霜夜月，任運落前溪。上堂，舉：僧問趙州：如何是不遷義？州以手作流水勢，其僧有省。又僧問法眼：不取於相，如如不動。如何是不取於相，見於如如不動？眼曰：日出東方夜落西。其僧亦有省。若也於此見得，方知道旋嵐偃嶽，本來常静。江河競注，元自不流。其或未然，不免更爲饒舌。天左旋，地右轉。古往今來經幾徧。金烏飛，玉兔走。纔方出海門，又落青山後。江河波渺渺，淮濟浪悠悠，直入滄溟晝夜流。遂高聲曰：諸禪德，還見如如不動麽？師室中以木骰子六隻，面面皆書么字。僧纔入，師擲曰：會麽？僧擬不擬，師卽打出。七年九月八日，上堂：祖師心印，狀似鐵牛之機。去卽印住，住卽印破。直饒不去不住，亦未是衲僧行履處。且作麽生是衲僧行履處？待十月前後，爲諸人注破。至後月八日，沐浴更衣，端坐，手寫數書别故舊，停筆而化。闍維收靈骨設利，塔於本山。
舒州龍門清遠佛眼禪師，臨邛李氏子。嚴正寡言，十四圓具，依毗尼，究其説。因讀法華經，至是法非思量分别之所能解，持以問講師，講師莫能答。師嘆曰：義學名相，非所以了生死大事。遂卷衣南游，造舒州太平演禪師法席。因丐於廬州，偶雨足跌仆地。煩懣間，聞二人交相惡駡，諫者曰：你猶自煩惱在。師於言下有省。及歸，凡有所問，演卽曰：我不如你，你自會得好。或曰：我不會，我不如你。師愈疑，遂咨決於元禮首座。禮乃以手引師之耳，繞圍爐數匝，且行且語曰：你自會得好。師曰：有冀開發，乃爾相戯耶？禮曰：你他後悟去，方知今日曲折耳。太平將遷海會，師慨然曰：吾持鉢方歸，復參隨往一荒院，安能究決己事耶？遂作偈告辭，之蔣山坐夏。邂逅靈源禪師，日益厚善，從容言話間，師曰：比見都下一尊宿語句，似有緣。靈源曰：演公天下第一等宗師，何故捨而事遠遊？所謂有緣者，蓋知解之師與公初心相應耳。師從所勉，徑趨海會，後命典謁。適寒夜孤坐，撥爐見火一豆許，恍然自喜曰：深深撥，有些子。平生事，只如此。遽起閲几上傳燈録，至破竈墮因緣，忽大悟。作偈曰：刀刀林鳥啼，被衣終夜坐。撥火悟平生，窮神歸破墮。事皎人自迷，曲淡誰能和？念之永不忘，門開少人過。圓悟因詣其寮，舉青林般土話驗之。且謂：古今無人出得，你如何會？師曰：也有甚難。悟曰：祇如他道，鐵輪天子寰中旨意作麽生？師曰：我道帝釋宫中放赦書。悟退語人曰：且喜遠兄便有活人句也。自是隱居四面大中庵，屬天下一新崇寧萬壽寺，舒守王公涣之命師開法，次補龍門，道望尤振。後遷和之褒禪。樞密鄧公洵武奏賜師號紫衣。
上堂：臺山路上，過客全稀。破竈堂前，感恩無地。雪埋庭栢，冰鎖偃谿。雖在南方火爐頭，不入他家韲甕裏。看看臘月三十日，便是孟春猶寒。你等諸人，各須努力向前，切忌自生退屈。上堂，卓拄杖曰：圓明了知，不由心念。抵死要道，墮坑落壍。畢竟如何？乃倚拄杖，下座。上堂：泡幻同無礙，如何不了悟。眼裏瞳人吹叫子，達法在其中，非今亦非古。六隻骰子滿盆紅。大衆，時人爲甚麽坐地看楊州，鉢盂著柄新飜樣，牛上騎牛笑殺人。上堂：趙州不見南泉，山僧不識五祖。甜瓜徹蔕甜，苦瓠連根苦。上堂：一葉落，天下春，無路尋思笑殺人。下是天，上是地，此言不入時流意。南作北，東作西。動而止，喜而悲。虵頭蝎尾一試之，猛虎口裏活雀兒。是何言？歸堂去。上堂：千説萬説，不如親面一見。縱不説亦自分明。王子寶刀喻，衆盲摸象喻，禪學中隔江招手事，望州亭相見事，迥絶無人處事，深山巖崖處事，此皆親面而見之，不在説也。上堂：蘇武牧羊，辱而不屈。李陵望漢，樂以忘歸。是在外國。在本國佛諸弟子中，有者雙足越坑，有者聆筝起舞，有者身埋糞壤，有者呵駡河神。是習氣，是妙用。至於擎叉打地，竪拂敲牀。睦州一向閉門，魯祖終年面壁。是爲人，是不爲人？信知一切凡夫，埋没寶藏，殊不丈夫。諸人何不擺柂張帆，抛江過岸，休更釘樁摇艣，何日到家？既作曹溪人，又是家裏漢，還見家裏事麽？僧問：劫火洞然，大千俱壞，未審這箇壞不壞？師曰：黑漆桶裏黄金色。問：道遠乎哉？觸事而真。如何是道？師曰：頂上八尺五。曰：此理如何？師曰：方圓七八寸。問：劫火威音前，别是一壺天。御樓前射獵，不是刈茅田。提起坐具曰：這箇唤作甚麽？師曰：正是刈茅田。僧便喝，師曰：猶作主在。問僧：孤燈獨照時如何？僧無對。師代曰：露柱證明。師聞開静板聲，乃曰：據款結案。師嘗題語於龍門延壽壁間曰：佛許有病者當療治，容有將息所也。禪林凡有數名，或曰湼槃，見法身常住，了法不生也。或曰省行，知此違緣，皆從行苦也。或曰延壽，欲得慧命，扶持色身也。其實使人了生死處也。多見少覺，微恙便入此堂，不强支吾，便有補益。及乎久病，思念鄉閭，不善退思，滅除苦本。先聖云：病者衆生之良藥。若善服食，無不瘥者也。宣和初，以病辭歸蔣山之東堂。二年書雲前一日，飯食訖趺坐，謂其徒曰：諸方老宿，臨終必留偈辭世。世可辭耶？且將安往？乃合掌，怡然趨寂。門人函骨歸龍門，塔於靈光臺側。
潭州開福道寧禪師，歙溪汪氏子。壯爲道人，於崇果寺執浴。一日將濯足，偶誦金剛經，至於此章句能生信心，以此爲實。遂忘所知，忽垂足沸湯中，發明己見。後祝髮蔣山，依雪竇老良禪師。踰二年，徧歷叢林，參諸名宿。晚至白蓮，聞五祖小參，舉忠國師古佛淨瓶、趙州狗子無佛性話，頓徹法源。大觀中，潭帥席公震請住開福，衲子景從。浴佛，上堂：未離兜率，已降王宫。未出母胎，度人已畢。諸禪德，日日日從東畔出，朝朝雞向五更啼。雖然不是桃華洞，春至桃華亦滿溪。又道：毗藍園内，右脇降生。七步周行，四方目顧。天上天下，唯我獨尊。大似貪觀天上月，失却手中珠。還知落處麽？若知落處，方爲孝子順孫。苟或未然，不免重下註脚。良久曰：天生伎倆能奇怪，末上輸他弄一場。示衆云：秋日耀長空，秋江浸虚碧。傷嗟門外人，處處尋彌勒。驀路忽擡頭，相逢不相識。諸禪德，既是相逢，爲甚麽却不相識？剪盡霜前竹，臨谿不化龍。上堂：徧界不曾藏，通身無影像。相逢莫訝太愚癡，曠劫至今無伎倆。無伎倆，少人知。大抵還他肌骨好，何須臨鏡畫蛾眉？上堂：摩竭正令，未免崎嶇。少室垂慈，早傷風骨。腰囊挈錫，孤負平生。煉行灰心，遞相鈍置。争似春雨晴，春山青，白雲三片四片，黄鳥一聲兩聲。千眼大悲看不足，王維雖巧畫難成。直饒便恁麽，猶自涉途程。且不涉途程一句作麽生道？人從汴州來，不得東京信。僧問：蓮華未出水時如何？師曰：人天合掌。曰：出水後如何？師曰：不礙往來看。問：如何是句到意不到？師曰：瑞草本無根，信手拈來用。曰：如何是意到句不到？師曰：領取鈎頭意，莫認定盤星。曰：如何是意句俱到？師曰：大悲不展手，通身是眼睛。曰：如何是意句俱不到？師曰：君向瀟湘我向秦。政和三年十一月四日，淨髮沐浴，次日齋罷小參，勉衆行道，辭語誠切。期初七示寂，至日酉時，跏趺而逝。闍維獲設利五色，歸藏於塔。
彭州大隨南堂元静禪師，閬之玉山大儒趙公約仲之子也。十歲病甚，母禱之，感異夢，捨令出家。師成都大慈寶生院宗裔。元祐三年，通經得度。留講聚有年，而南下首參永安恩禪師，於臨濟三頓棒話發明。次依諸名宿，無有當意者。聞五祖機峻，欲抑之，遂謁祖。祖乃曰：我此間不比諸方，凡於室中，不要汝進前退後，竪指擎拳，繞禪牀作女人拜，提起坐具，千般伎倆。祇要你一言下諦當，便是汝見處。師茫然退，參三載。一日入室罷，祖謂曰：子所下語，已得十分，試更與我説看。師卽剖而陳之。祖曰：説亦説得十分，更與我斷看。師隨所問而判之。祖曰：好卽好，祇是未曾得老僧説話在。齋後可來祖師塔所，與汝一一按過始得。及至彼，祖便以卽心卽佛，非心非佛，睦州擔板漢，南泉斬貓兒，趙州狗子無佛性、有佛性之語編辟之，其所對了無凝滯。至子胡狗話，祖遽轉面曰：不是。師曰：不是却如何？祖曰：此不是，則和前面皆不是。師曰：望和尚慈悲指示。祖曰：看他道，子胡有一狗，上取人頭，中取人腰，下取人脚。入門者好看。纔見僧入門，便道：看狗。向子胡道看狗處下一轉語，教子胡結舌，老僧鈐口，便是你了當處。次日入室，師默啓其説。祖笑曰：不道你不是千了百當底人，此語祇似先師下底語。師曰：某何人，得似端和尚！祖曰：不然。老僧雖承嗣他，謂他語拙，蓋祇用遠錄公手段接人故也。如老僧共遠錄公，便與百丈、黄檗、南泉、趙州輩把手共行，纔見語拙卽不堪。師以爲不然。乃曳杖渡江，適大水泛漲，因留。四祖儕輩挽其歸。又二年，祖方許可。嘗商略古今次，執師手曰：得汝説須是吾舉，得汝舉須是吾説。而今而後，佛祖祕要，諸方關鍵，無逃子掌握矣。遂創南堂以居之，於是名冠寰海。成都帥席公旦請開法嘉祐。未幾徙昭覺，遷能仁及大隨。
上堂：君王了了，將帥惺惺。一回得勝，六國平寧。上堂，舉：臨濟參黄檗之語，白雲端和尚頌云：一拳拳倒黄鶴樓，一趯趯飜鸚鵡洲，有意氣時添意氣，不風流處也風流。師曰：大隨卽不然。行年七十老躘踵，眼目精明耳不聾。忽地有人欺負我，一拳打倒過關東。上堂，問答已，乃曰：有祖已來，時人錯會，祇將言句以爲禪道。殊不知道本無體，因體而得名。道本無名，因名而立號。祇如適來上座，纔恁麽出來，便恁麽歸衆。且道具眼不具眼？若道具眼，纔恁麽出來，眼在甚麽處？若道不具眼，争合便恁麽去？諸仁者，於此見得倜儻分明，則知二祖禮拜，依位而立，真得其髓。祇這些子是三世諸佛命根，六代祖師命脉，天下老和尚安身立命處。雖然如是，須是親到始得。上堂：自己田園任運耕，祖宗基業力須争。悟須千聖頭邊坐，用向三塗底下行。僧問：祖師心印，請師直指。師曰：你聞熱麽？曰：聞。師曰：且不聞寒？曰：和尚還聞熱否？師曰：不聞。曰：爲甚麽不聞？師摇扇曰：爲我有這箇。問：如何是奪人不奪境？師曰：活捉魔王鼻孔穿。曰：如何是奪境不奪人？師曰：中心樹子屬吾曹。曰：如何是人境兩俱奪？師曰：一釣三山連六鼇。曰：如何是人境俱不奪？師曰：白日騎牛穿市過。問：蓮花未出水時如何？師曰：好。曰：出水後如何？師曰：好。曰：如何是蓮華？師曰：好。僧禮拜。師曰：與他三箇好，萬事一時休。問：藏天下於天下卽不問。乃舉拳曰：祇如這箇作麽生藏？師曰：有甚麽難？曰：且作麽生藏？師曰：衫袖裏。曰：未審如何是紀綱佛法底人？師曰：不可是鬼。曰：忽遇殺佛殺祖底來，又作麽生支遣？師曰：老僧有眼不曾見。問：學人乍入叢林，乞師指示。師曰：喫粥喫飯，莫教放在腦後。曰：終日喫時未嘗喫。師曰：負心衲子，不識好惡。問：劫火洞然，大千俱壞。未審這箇壞也無？師曰：阿誰教你恁麽問？僧進前，鞠躬曰：不審。師曰：是壞不壞？僧無語。問：如何是山裏禪？師曰：庭前嫩竹先生笋，澗下枯松長老枝。曰：如何是市裏禪？師曰：六街鐘鼓韻鼕鼕，卽處鋪金世界中。曰：如何是村裏禪？師曰：賊盗消亡蠶麥熟，謳歌鼓舞樂昇平。問：如何是諸佛出身處？師曰：問得甚當。曰：便恁麽去時如何？師曰：答得更奇。問：因山見水，見水忘山。山水俱忘，理歸何所？師曰：山僧坐却舌頭，天地黯黑。有一老宿垂語云：十字街頭起一間茅厠，祇是不許人屙。僧舉以扣師。師曰：是你先屙了，更教甚麽人屙？宿聞，焚香遥望大隨，再拜謝之。
紹興乙卯秋七月，大雨雪，山中有異象。師曰：吾期至矣。十七日别郡守以次，越三日示少恙於天彭，二十四夜謂侍僧曰：天曉無月時如何？僧無對。師曰：倒教我與汝下火始得。翌日還堋口廨院，留遺誡，蜕然示寂。門弟子奉全身歸，煙霧四合，猿鳥悲鳴。荼毗異香徧野，舌本如故。設利五色者不可計，瘞於定光塔之西。後住天童、天目。文禮作師畫像贊，可補行實之缺。因併錄此贊曰：東山一會人，唯他不唧𠺕。别處著閑房，叢林難講究。邡水潭虵出驚人，鈍鐵鍋雞啼白晝。雜劇打來，全火祇候。晚歲放疏慵，却與俗和同。勤巴子使人勘驗，擲香貼便顯家風。定光無佛，枉費羅籠。臨行摇鐸向虚空，那知喪盡白雲宗。
漢州無爲宗泰禪師，涪城人。自出關，徧遊叢社。至五祖告香日，祖舉趙州洗鉢盂話俾參。洎入室，舉此話問師：你道趙州向伊道甚麽。這僧便悟去。師曰：洗鉢盂去，聻！祖曰：你祇知路上事，不知路上滋味。師曰：既知路上事，路上有甚滋味？祖曰：你不知邪？又問：你曾游浙否？師曰：未也。祖曰：你未悟在。師自此凡五年，不能對。祖一日陞堂，顧衆曰：八十翁翁輥繡毬。便下座。師欣然出衆曰：和尚試輥一輥看。祖以手作打仗鼓勢，操蜀音唱綿州巴歌曰：豆子山，打瓦鼓。楊平山，撒白雨。白雨下，取龍女。織得絹，二丈五。一半屬羅江，一半屬玄武。師聞大悟，掩祖口曰：祇消唱到這裏。祖大笑而歸。師後還蜀，四衆請開法無爲，遷正法。上堂：此一大事因緣，自從世尊拈華，迦葉微笑，世尊曰：吾有正法眼藏，分付摩訶大迦葉。以後燈燈相續，祖祖相傳，迄至於今，綿綿不墜。直得遍地生華，故號湼槃妙心，亦曰本心，亦曰本性，亦曰本來面目，亦曰第一義諦，亦曰爍迦羅眼，亦曰摩訶大般若。在男曰男，在女曰女。汝等諸人，但自悟去，這般盡是閑言語。遂拈起拂子曰：會了唤作禪，未悟果然難。難難，目前隔箇須彌山。悟了易。易易，信口道來無不是。僧問：如何是佛？師曰：阿誰教你恁麽問？僧擬議，師曰：了。
蘄州五祖表自禪師，懷安人也。初依祖最久，未有省。時圓悟爲座元，師往請益。悟曰：兄有疑處試語我。師遂舉：德山小參，不答話，問話者三十棒。悟曰：禮拜著，我作得你師。舉話尚不會？師作禮竟，悟令再舉前話。師曰：德山小參，不答話。悟掩其口曰：但恁麽看。師出，揚聲曰：屈！屈！豈有公案祇教人看一句底道理？有僧謂師曰：兄不可如此説，首座須有方便。因静坐體究，及旬頓釋所疑。詣悟禮謝。悟曰：兄始知吾不汝欺。又詣方丈，祖迎笑。自爾日深玄奥。祖將歸寂，遺言郡守，守命嗣其席，衲子四至不可遏。師榜侍者門曰：東山有三句，若人道得，卽挂搭。衲子皆披靡。一日，有僧携坐具，徑造丈室。謂師曰：某甲道不得，祇要挂搭。師大喜，呼維那於明窻下安排。上堂：世尊拈華，迦葉微笑時，人祇知拈華微笑，要且不識世尊。僧問：如何是祖師西來意？師曰：荆棘林中舞柘枝。曰：如何是佛？師曰：新生孩子擲金盆。
蘄州龍華道初禪師，梓之馬氏子。爲祖侍者有年。住龍華日，上堂曰：雞見便鬭，犬見便齩。殿上鴟吻，終日相對。爲甚麽却不嗔？便下座。師機辯峻捷，門人罔知造詣。一日謂衆曰：昨日離城市，白雲空往還。松風清耳目，端的勝人間。召衆曰：此是先師末後句。有頃，脱然而逝。
嘉州九頂清素禪師，本郡郭氏子。於乾明寺剃染，徧扣禪扃。晚謁五祖，聞舉首山答西來意語，倏然契悟。述偈曰：顛倒顛，顛倒顛，新婦騎驢阿家牽。便恁麽，太無端，回頭不覺布衫穿。祖見，乃問：百丈野狐話，又作麽生？師曰：來説是非者，便是是非人。祖大悦。久之辭歸，住清溪，次遷九頂。太守吕公來瞻大像，問曰：既是大像，因甚麽肩負兩楹？師曰：船上無散工。至閣下，覩觀音像又問：彌勒化境，觀音何來？師曰：家富小兒嬌。守乃禮敬。勤老宿至，師問：舞劒當咽時如何？曰：伏惟尚饗。師詬曰：老賊死去，你問我。勤理前語問之。師叉手揖曰：拽破。紹興乙卯四月二十四日，得微疾，書偈遺衆曰：木人備舟，鐵人備馬。丙丁童子穩穩登，喝散白雲歸去也。竟爾趨寂。
元禮首座，閩人也。受業焦山。初參演和尚於白雲。凡入室，必謂曰：衲僧家，明取緇素好。師疑之不已。一日演陞堂，舉首山新婦騎驢阿家牽語，乃曰：諸人要會麽？莫問新婦阿家，免煩路上波吒，遇飯卽飯，遇茶卽茶。同門出入，宿世寃家。師於言下豁如，且曰：今日緇素明矣。二年，演遷席祖山，命分座，不就。演歸寂，卽他往。崇寧間，再到五祖。僧問：五祖遷化向甚麽處去？師曰：有眼無耳朵，六月火邊坐。曰：意旨如何？師曰：家貧猶自可，路貧愁殺人。或問：金剛經云，一切善法，如何是法？師曰：上是天，下是地，中間坐底坐，立底立。唤甚麽作善法？僧無對，師便打。後終於四明之瑞巖。
普融知藏，福州人也。至五祖，入室次，祖舉倩女離魂話問之，有契。呈偈曰：二女合爲一媳婦，機輪截斷難回互。從來往返絶蹤由，行人莫問來時路。凡有鄉僧來謁，則發閩音誦俚語曰：書頭教娘勤作息，書尾教娘莫瞌睡。且道中間説箇甚麽？僧擬對，師卽推出。
法閦上座，久依五祖，未有所入。一日造室，祖問：不與萬法爲侣者是甚麽人？曰：法閦卽不然。祖以手指曰：住！住！法閦卽不然，作麽生？師於是啓悟。後至東林宣密度禪師席下，見其得平實之旨。一日拈華繞度禪牀一匝，背手插香爐中，曰：和尚且道，意作麽生？度屢下語，皆不契。踰兩月，遂問師，令試説之。師曰：某祇將華插香爐中，和尚自疑有甚麽事來？
潭州南嶽承天院自賢禪師，僧問：大衆已集，仰聽雷音。猊座既登，請師剖露。師曰：刹竿頭上飜筋斗。曰：恁麽則嶽麓山前祥霧起，祝融峰下瑞雲生。師曰：紫羅帳裏璨真珠。上堂，拈拄杖曰：不是心，不是佛，不是物。擊禪牀一下曰：與君打破精靈窟，簸土揚塵無處尋，千山萬山空突兀。復擊一下曰：歸堂去參！上堂：一身高隱惟南嶽，自笑孤雲未是閑。松下水邊端坐者，也應隨倒説居山。咄！上堂：五更殘月落，天曉白雲飛。分明目前事，不是目前機。既是目前事，爲甚麽不是目前機？良久曰：欲言言不及，林下却商量。
俞道婆，金陵人也。市油餈爲業。常隨衆參問琅邪，邪以臨濟無位真人話示之。一日，聞丐者唱蓮華樂云：不因柳毅傳書信，何緣得到洞庭湖？忽大悟，以餈盤投地。夫傍睨曰：你顛邪？婆掌曰：非汝境界。往見琅邪，邪望之，知其造詣。問：那箇是無位真人？婆應聲曰：有一無位人，六臂三頭努力嗔。一擘華山分兩路，萬年流水不知春。由是聲名藹著。凡有僧至，則曰：兒，兒。僧擬議，卽掩門。佛燈珣禪師往勘之，婆見如前所問。珣曰：爺在甚麽處？婆轉身拜露柱。珣卽踏倒曰：將謂有多少奇特？便出。婆蹶起曰：兒兒來，惜你則箇。珣竟不顧。安首座至，婆問：甚處來？安曰：德山。婆曰：德山泰乃老婆兒子。安曰：婆是甚人兒子？婆曰：被上座一問，直得立地放尿。婆嘗頌馬祖不安因緣曰：日面月面，虚空閃電。雖然截斷天下衲僧舌頭，分明祇道得一半。
臨安府徑山宗杲大慧普覺禪師，宣城奚氏子。夙有英氣。年十二入鄉校，一日因與同窻戲，以硯投之，悮中先生帽，償金而歸。曰：大丈夫讀世間書，曷若究出世法？卽詣東山慧雲院事慧齊。年十七，薙髮具毗尼。偶閲古雲門錄，怳若舊習。往依廣教珵禪師，棄游四方。從曹洞諸老宿，既得其説，去登寶峰，謁湛堂準禪師。堂一見異之，俾侍巾裓。指以入道捷徑，師横機無所讓。堂訶曰：汝曾未悟，病在意識領解，則爲所知障。堂疾革，囑師曰：吾去後，當見川勤，必能盡子機用。堂卒，師趨謁無盡居士，求堂塔銘。無盡門庭高，少許可，與師一言相契，下榻延之。名師庵曰妙喜。洎後再謁，且囑令見圓悟。師至天寧，一日聞悟陞堂，舉：僧問雲門：如何是諸佛出身處？門曰：東山水上行。若是天寧卽不然。忽有人問：如何是諸佛出身處？只向他道：薰風自南來，殿閣生微涼。師於言下，忽然前後際斷，雖然動相不生，却坐在淨躶躶處。悟謂曰：也不易，你得到這田地，可惜死了不能得活，不疑言句，是爲大病。不見道，懸崖撒手，自肯承當。絶後再蘇，欺君不得。須信有這箇道理。遂令居擇木堂，爲不釐務侍者。日同士大夫入室。悟每舉有句無句，如藤倚樹問之。師纔開口，悟便曰：不是，不是。經半載，遂問悟曰：聞和尚當時在五祖曾問這話，不知五祖道甚麽？悟笑而不答。師曰：和尚當時須對衆問，如今説亦何妨。悟不得已，謂曰：我問有句無句，如藤倚樹，意旨如何？祖曰：描也描不成，畫也畫不就。又問樹倒藤枯時如何？祖曰：相隨來也。師當下釋然，曰：我會也。悟遂舉數因緣詰之，師酬對無滯。悟曰：始知吾不汝欺。遂著臨濟正宗記付之，俾掌記室。未幾，令分坐。室中握竹篦以驗學者，叢林浩然歸重，名振京師。右丞相吕公舜徒奏賜紫衣、佛日之號。會女真之變，其酋欲取禪僧十數人，師在選得免。趨吴虎丘度夏，因閲華嚴至菩薩登第七地，證無生法忍，洞曉向所請問湛堂殃崛摩羅持鉢至産婦家因緣。
時圜悟詔住雲居，師往省覲，至山次日，卽請爲第一座。時會中多龍象，以圜悟久虚座元，俟師之來，頗有不平之心。及冬至，秉拂昭覺元禪師出衆問云：眉間挂劒時如何？師曰：血濺梵天。圜悟於座下，以手約云：住！住！問得極好，答得更奇。元乃歸衆，叢林由是改觀。圜悟歸蜀，師於雲居山後古雲門舊址，創庵以居，學者雲集。久之入閩，結茅於長樂洋嶼，從之得法者，十有三人。又徙小溪雲門庵，後應張丞相魏公浚徑山之命，開堂日，僧問：人天普集，選佛場開。祖令當行，如何舉唱？師云：鈍鳥逆風飛。曰：徧界且無尋覓處，分明一點座中圓。師曰：人間無水不朝東。復有僧競出，師約住云：假使大地盡末爲塵，一一塵有一一口，一一口具無礙廣長舌相，一一舌相出無量差别音聲，一一音聲發無量差别言詞，一一言詞有無量差别妙義，如上塵數，衲僧各各具如是口，如是舌，如是音聲，如是言詞，如是妙義，同時致百千問難，問問各别，不消長老咳嗽一聲，一時答了。乘時於其中間，作無量無邊廣大佛事，一一佛事周徧法界，所謂一毛現神變，一切佛同説經於無量劫，不得其邊際，便恁麽去閙熱門庭卽得，正眼觀來。正是業識茫茫，無本可據，祖師門下一點也用不著。況復勾章棘句，展弄詞鋒，非唯埋没從上宗乘，亦乃笑破衲僧鼻孔。所以道，毫氂繫念，三塗業因。瞥爾情生，萬劫羈鎖。聖名凡號，盡是虚聲。殊相劣形，皆爲幻色。汝欲求之，得無累乎！及其厭之，又成大患。看他先聖恁麽告報，如國家兵器，豈得已而用之？本分事上，亦無這箇消息。山僧今日，如斯舉唱，大似無夢説夢，好肉剜瘡。檢點將來，合喫拄杖。只今莫有下得毒手者麽？若有，堪報不報之恩，共助無爲之化。如無，倒行此令去也。驀拈拄杖云：横按鏌鎁全正令，太平寰宇斬癡頑。卓拄杖，喝一喝，便下座。道法之盛，冠于一時。衆二千餘，皆諸方俊乂。
侍郎張公九成，亦從之游，灑然契悟。一日，因議及朝政，與師連禍。紹興辛酉五月，毁衣牒，屏居衡陽，乃裒先德機語，間與拈提，離爲三帙，目曰正法眼藏。凡十年，移居梅陽。又五年，高宗皇帝特恩放還。明年春，復僧伽棃，四方虚席以邀，率不就。後奉朝命，居育王。逾年有旨，改徑山，道俗歆慕如初。孝宗皇帝爲普安郡王時，遣内都監入山謁師，師作偈爲獻。及在建邸，復遣内知客詣山，供五百應真，請師説法，祝延聖壽。親書妙喜庵三字，並製贊寵寄之。上堂：欲識佛性義，當觀時節因緣。時節若至，其理自彰。舉起拂子曰：還見麽？擊禪牀曰：還聞麽？聞見分明，是箇甚麽？若向這裏提得去，皇恩佛恩一時報足。其或未然，徑山打葛藤去也。復舉起拂子曰：看！看！無量壽世尊在徑山拂子頭上放大光明照。不可説，不可説，又不可説。佛刹微塵數世界中，轉大法輪，作無量無邊廣大佛事。其中若凡若聖，若正若邪，若草若木，有情無情，遇斯光者，皆獲無上正等菩提。所以諸佛於此得之，具一切種智；諸大菩薩於此得之，成就諸波羅密；辟支獨覺於此得之，出無佛世，現神通光明；諸聲聞衆洎夜來迎請五百阿羅漢，於此得之，得八解脱，具六神通。天人於此得之，增長十善；脩羅於此得之，除其憍慢；地獄於此得之，頓超十地；餓鬼傍生及四生九類一切有情，於此得之，隨其根性，各得受用。無量壽世尊放大光明，作諸佛事已竟，然後以四大海水灌彌勒世尊頂，與授阿耨多羅三藐三菩提記，當於補處作大佛事。無量壽世尊有如是神通，有如是自在，有如是威神，到這裏還有知恩報恩者麽？若有，出來與徑山相見，爲汝證明。如無，聽取一頌：十方法界至人口，法界所有卽其舌。祇憑此口與舌頭，祝吾君壽無間歇。億萬斯年注福源，如海滉漾永不竭。師子窟内産狻猊，鸑鷟定出丹山穴。爲瑞爲祥遍九垓，草木昆蟲盡懽悦。稽首不可思議事，喻若衆星拱明月。故今宣暢妙伽陀，第一義中真實説。
上堂：祖師道：一心不生，萬法無咎。無咎無法，不生不心。能隨境滅，境逐能沈。境由能境，能由境能。大小祖師，却作座主見解。徑山卽不然，眼不自見，刀不自割。喫飯濟饑，飲水定渴。臨濟德山特地迷，枉費精神施棒喝。除却棒，拈却喝，孟八郎漢，如何止遏？上堂，拈拄杖卓一下，喝一喝曰：德山棒，臨濟喝，今日爲君重拈掇。天何高，地何闊，休向糞埽堆上更添搕𢶍。换却骨，洗却腸，徑山退身三步，許你諸人商量。且道作麽生商量？擲下拄杖，喝一喝曰：紅粉易成端正女，無錢難作好兒郎。上堂：正月十四十五，雙徑椎鑼打鼓。要識祖意西來，看取村歌社舞。上堂：久雨不曾晴，豁開天地清。祖師門下事，何用更施呈？上堂，舉圓通秀禪師示衆曰：少林九年冷坐，剛被神光覷破。如今玉石難分，祗得麻纏紙裹。這一箇，那一箇，更一箇，若是明眼人，何須重説破？徑山今日不免狗尾續貂，也有些子。老胡九年話墮，可惜當時放過。致令默照之徒，鬼窟長年打坐。這一箇，那一箇，更一箇，雖然苦口叮嚀，却似樹頭風過。結夏，上堂：文殊三處安居，誌公不是閑和尚。迦葉欲行正令，未免眼前見鬼。且道徑山門下，今日事作麽生？下座後，大家觸禮三拜。上堂，僧問：有麽有麽。庵主竪起拳頭，還端的也無？師便下座，歸方丈。上堂：水底泥牛嚼生鐵，憍梵鉢提咬著舌。海神怒把珊瑚鞭，須彌燈王痛不徹。上堂：纔方八月中秋，又是九月十五。卓拄杖曰：唯有這箇不遷。擲拄杖曰：一衆耳聞目覩。圓悟禪師忌，師拈香曰：這箇尊慈，平昔强項，氣壓諸方，逞過頭底顢頇，用格外底儱侗。自言我以木槵子换天下人眼睛，殊不知被不孝之子將斷貫索穿却鼻孔。索頭既在徑山手裏，要教伊生也由徑山，要教伊死也由徑山。且道以何爲驗？遂燒香曰：以此爲驗。僧問：達磨西來，將何傳授？師曰：不可總作野狐精見解。曰：如何是麄入細？師曰：香水海裏一毛孔。曰：如何是細入麄？師曰：一毛孔裏香水海。問：古鏡未磨時如何？師曰：火不待日而熱。曰：磨後如何？師曰：風不待月而涼。曰：磨與未磨時如何？師曰：交。問：不與萬法爲侣者，是甚麽人？待汝一口吸盡西江水，卽向汝道，意作麽生？師曰：釘釘膠黏。問：一法若有，毗盧墮在凡夫。萬法若無，普賢失其境界。去此二途，請師速道。師曰：脱殼烏龜飛上天。問：高揖釋迦，不拜彌勒時如何？師曰：夢裏惺惺。問：大修行底人，還落因果也無？前百丈曰，不落因果，爲甚麽墮野狐身？師曰：逢人但恁麽舉。曰：祇如後百丈道，不昧因果，爲甚麽脱野狐身？師曰：逢人但恁麽舉。曰：或有人問徑山，大修行底人，還落因果也無？未審和尚向他道甚麽？師曰：向你道，逢人但恁麽舉。問：明頭來時如何？師曰：頭大尾顛纖。曰：暗頭來時如何？師曰：野馬嘶風蹄撥剌。曰：明日大悲院裏有齋，又作麽生？師曰：雪峰道底。問：過去心不可得，現在心不可得，未來心不可得時如何？師曰：親言出親口。曰：未審如何受持？師曰：但恁麽受持，決不相賺。問：我宗無語句，實無一法與人時如何？師曰：五味饡秤鎚。問：心佛俱忘時如何？師曰：賣扇老婆手遮日。問：教中道，塵塵説，刹刹説，無間歇，未審以何爲舌？師拍禪牀右角一下。僧曰：世尊不説説，迦葉不聞聞也。師拍禪牀左角一下。僧曰：也知今日，令不虚行。師曰：識甚好惡？師室中問僧：不是心，不是佛，不是物。你作麽生會？僧曰：領。師曰：領你屋裏七代先靈。僧便喝，師曰：適來領，而今喝，干他不是心，不是佛，不是物甚麽事？僧無語。師打出。僧請益夾山境，話聲未絶，師便喝。僧茫然。師曰：你問甚麽？僧擬舉，師連打，喝出。師纔見僧入，便曰：不是。出去！僧便出。師曰：没量大人，被語脉裏轉却。次一僧入，師亦曰：不是。出去！僧却近前，師曰：向你道不是，更近前覓箇甚麽？便打出。復一僧入曰：適來兩僧不會和尚意。師低頭嘘一聲，僧罔措。師打曰：却是你會老僧意？問僧：我前日有一問在你處，你先前日答我了也。卽今因甚麽瞌睡？僧曰：如是，如是。師曰：道甚麽？僧曰：不是，不是。師連打兩棒，曰：一棒打你如是，一棒打你不是。舉竹篦問僧曰：唤作竹篦則觸，不唤作竹篦則背。不得下語，不得無語，速道！速道！僧曰：請和尚放下竹篦，卽與和尚道。師放下竹篦，僧拂袖便出。師曰：侍者認取這僧著。又舉問僧，僧曰：甕裏怕走却鼈那！師下禪牀擒住，曰：此是誰語？速道！僧曰：實不敢謾昧老師，此是竹庵和尚教某恁麽道。師連打數棒，曰：分明舉似諸方。師年邁求解，辛巳春，得旨退居明月堂。隆興改元，一夕星殞于寺西，流光赫然。尋示微恙，八月九日，學徒問安，師勉以弘道，徐曰：吾翌日始行。至五鼓，親書遺奏，又貽書辭紫巖居士。侍僧了賢請偈，復大書曰：生也祇恁麽，死也祇恁麽。有偈與無偈，是甚麽熱大？擲筆委然而逝。平明有虵尺許，腰首白色，伏于龍王井欄，如義服者，乃龍王示現也。四衆哀號，皇帝聞而歎惜。上製師真贊曰：生滅不滅，常住不住。圓覺空明，隨物現處。丞相以次，致祭者沓來。門弟子塔全身於明月堂之側。壽七十有五，夏五十有八。詔以明月堂爲妙喜庵，謚曰普覺，塔名寶光。淳熙初，賜其全錄八十卷，隨大藏流行。
平江府虎丘紹隆禪師，和之含山人也。九歲謝親，居佛慧院。踰六年，得度受具。又五年，荷包謁長蘆信禪師，得其大略。有傳圓悟語至者，師讀之，嘆曰：想酢生液，雖未澆腸沃胃，要且使人慶快。第恨未聆謦欬耳。遂由寶峰依湛堂，客黄龍叩死心禪師。次謁圓悟，一日入室，悟問曰：見見之時，見非是見。見猶離見，見不能及。舉拳曰：還見麽？師曰：見。悟曰：頭上安頭。師聞脱然契證。悟叱曰：見箇甚麽？師曰：竹密不妨流水過。悟肯之。尋俾掌藏教。有問悟曰：隆藏主柔易若此，何能爲哉！悟曰：瞌睡虎耳。後歸邑，住城西開聖。建炎之擾，乃結廬銅峰之下。郡守李公光延居彰教，次徙虎丘，道大顯著。因追繹白雲端和尚立祖堂故事，乃曰：爲人之後，不能躬行遺訓，於義安乎？遂圖其像，以奉安之。上堂曰：凡有展托，盡落今時。不展不托，墮坑落壍。直饒風吹不入，水洒不著，撿點將來，自救不了。豈不見道，直似寒潭月影，静夜鐘聲，隨扣擊以無虧，觸波瀾而不散，猶是生死岸頭事。拈拄杖，劃一劃云：劃斷古人多年葛藤，點頭石不覺拊掌大笑。且道笑箇甚麽？腦後見腮，莫與往來。上堂：目前無法，萬象森然。意在目前，突出難辨。不是目前法，觸處逢渠，非耳目之所到，不離見聞覺知。雖然如是，也須踏著他向上關捩子始得。所以道，羅籠不肯住，呼唤不回頭。佛祖不安排，至今無處所。如是則不勞歛念，樓閣門開。寸步不移，百城俱到。驀拈拄杖，劃一劃云：路逢死虵莫打殺，無底籃子盛將歸。上堂曰：百鳥不來春又暄，凭欄溢目水連天。無心還似今宵月，照見三千與大千。上堂：摩竭陁國，親行此令。拈拄杖，卓一下曰：大盡三十日，小盡二十九。僧問：爲國開堂一句作麽生道？師曰：一願皇帝萬壽，二願重臣千秋。曰：祇如生佛未興時，一著落在甚麽處？師曰：吾常於此切。曰：官不容針，更借一問時如何？師曰：踞虎頭，收虎尾。曰：中間事作麽生？師曰：草繩自縛漢。曰：毗婆尸佛早留心，直至如今不得妙。師曰：幾行巖下路，少見白頭人。問：九旬禁足，意旨如何？師曰：理長卽就。曰：祇如六根不具底人，還禁得也無？師曰：穿過鼻孔。曰：學人今日，小出大遇。師曰：降將不斬。曰：恁麽則和尚放某甲逐便也。師曰：停囚長智。問：雪峰道，盡大地撮來如粟米粒大，抛向面前漆桶。不會打鼓，普請看。未審此意如何？師曰：一畝之地，三虵九鼠。曰：乞師再垂指示。師曰：海口難宣。問：如何是大道真源？師曰：和泥合水。曰：便恁麽去時如何？師曰：截斷草鞋跟。問：如何是佛法大意？師曰：虵頭生角。問：古人到這裏，因甚麽不肯住？師曰：老僧也恁麽。曰：忽然一刀兩段時如何？師曰：平地神仙。問：萬機休罷，千聖不擕時如何？師曰：未足觀光。曰：還有奇特事也無？師曰：獨坐大雄峰。紹興丙辰，示微疾而逝。塔全軀於寺之西南隅。
慶元府育王山佛智端裕禪師，吴越王之裔也。六世祖守會稽，因家焉。師生而歧嶷，眉目淵秀。十四駈烏於大善寺，十八得度受具。往依淨慈一禪師。未幾，偶聞僧擊露柱，曰：你何不説禪？師忽徹省。去謁龍門遠、甘露卓、泐潭祥，皆以穎邁見推。晚見圓悟於鍾阜。一日悟問：誰知正法眼藏向這瞎驢邊滅却。卽今是滅不滅？曰：請和尚合取口好。悟曰：此猶未出常情。師擬對，悟擊之，師頓去所滯。侍悟居天寧，命掌記室。尋分座，道聲藹著。京西憲請開法丹霞，次遷虎丘。徑山謝事，徇平江道俗之請，庵于西華。閲數稔，勑居建康保寧，後移蘇城萬壽及閩中賢沙、壽山西禪，復被旨補靈隱。慈寧皇太后幸韋王第，召師演法，賜金襴袈裟，乞歸西華舊隱。紹興戊辰秋，赴育王之命。上堂曰：德山入門便棒，多向皮袋裏埋蹤。臨濟入門便喝，總在聲塵中出没。若是英靈衲子，直須足下風生，超越古今途轍。拈拄杖，卓一下，喝一喝曰：祇這箇何似生，若唤作棒喝，瞌睡未惺。不唤作棒喝，未識德山臨濟。畢竟如何？復卓一下曰：總不得動著。上堂：盡大地是沙門眼，徧十方是自己光，爲甚麽東弗于逮打鼓，西瞿耶尼不聞，南贍部洲點燈，北鬱單越暗坐。直饒向箇裏道得十全，猶是光影裏活計。𢷾拂子曰：百雜碎了也，作麽生是出身一路？擲下拂子曰：參。上堂：動則影現，覺則冰生。直饒不動不覺，猶是秦時𨍏轢鑽。到這裏，便須千差密照，萬户俱開。毫端撥轉機輪，命脉不沈毒海。有時覺如湛水，有時動若星飛。有時動覺俱忘，有時照用自在。且道正恁麽時，是動是覺，是照是用？還有區分得出底麽？鐵牛横古路，觸著骨毛寒。上堂曰：行時絶行跡，説時無説蹤。行説若到，則垛生招箭。行説未明，則神鋒劃斷。就使説無滲漏，行不迷方，猶滯殼漏在。若是大鵬金翅，奮迅百千由旬，十影神駒，馳驟四方八極。不取次啗啄，不隨處埋身。且總不依倚，還有履踐分也無？刹刹塵塵是要津。上堂曰：易填巨壑，難滿漏卮。若有操持，了無難易。拈却大地，寬綽有餘。放出纖毫，礙塞無路。忽若不拈不放，向甚麽處履踐？同誠共休戚，飲水亦須肥。僧問：如何是賓中賓？師曰：你是田厙奴。曰：如何是賓中主？師曰：相逢猶莽鹵。曰：如何是主中賓？師曰：劒氣爍愁雲。曰：如何是主中主？師曰：敲骨打髓。師蒞衆，色必凜然，寢食不背衆，唱道無倦。紹興庚午十月初，示微疾，至十八日，首座法全請遺訓，師曰：盡此心意，以道相資。語絶而逝。火後目睛齒舌不壞，其地發光終夕。得設利者無計，踰月不絶。黄冠羅肇常，平日問道於師，適外歸，獨無所獲。道念勤切，方與客食，咀噍間若有物，吐哺則設利也，大如菽，色若琥珀。好事者持去，遂再拜於闍維所，聞香匳有聲，亟開，所獲如前而差紅潤。門人奉遺骨，分塔於鄮峰西華，謚大悟禪師。
潭州大潙佛性法泰禪師，漢州李氏子。僧問：理隨事變，該萬有而一片虚凝，事逐理融，等千差而咸歸實際。如何是理法界？師曰：山河大地。曰：如何是事法界？師曰：萬象森羅。曰：如何是理事無礙法界？師曰：東西南北。曰：如何是事事無礙法界？師曰：上下四維。上堂：推真真無有相，窮妄妄無有形。真妄兩無所有，廓然露出眼睛。眼睛既露，見箇甚麽？曉日爍開巖畔雪，朔風吹綻臘梅華。上堂：寶劒拈來便用，豈有遲疑。眉毛剔起便行，更無回互。一切處騰今焕古，一切處截斷羅籠。不犯鋒鋩，亦非顧鑑。獨超物外則且置，萬機喪盡時如何？八月秋，何處熱？上堂：涅槃無異路，方便有多門。拈起拄杖曰：看！看！山僧拄杖子，一口吸盡西江水，東海鯉魚𨁝跳上三十三天。帝釋忿怒，把須彌山一摑粉碎。堅牢地神合掌讚歎曰：諦觀法王法，法王法如是。以拄杖擊禪牀，下座。上堂：達得人空法空，未稱祖佛家風。體得全用全照，亦非衲僧要妙。直須打破牢關，識取向上一竅。如何是向上一竅？春寒料峭，凍殺年少。上堂：今朝正月已半，是處燈火繚亂。滿城羅騎駢闐，交互往來遊翫。文殊走入閙籃中，普賢端坐高樓看。且道觀音在甚麽處？震天椎畫鼓，聒地奏笙歌。上堂：渺渺邈邈，十方該括。坦坦蕩蕩，絶形絶相。目欲眎而睛枯，口欲談而詞喪。文殊普賢全無伎倆，臨濟德山不妨提唱。龜吞陝府鐵牛，虵齩嘉州大像。嚇得東海鯉魚，直至如今肚脹。嘻！上堂：火雲燒田苗，泉源絶流注。婆竭大龍王，不知在何處？以拄杖擊禪牀曰：在這裏，看！看！南山起雲，北山下雨。老僧更爲震雷聲，助發威光令遠布。乃高聲曰：閧弄閧弄。上堂：開口有時非，開口有時是。麄言及細語，皆歸第一義。釋迦老子碗鳴聲，達磨西來屎臭氣。唯有山前水牯牛，身放毫光照天地。上堂：得念失念，無非解脱。是甚麽語話？成法破法，皆名涅槃，料掉没交涉。智慧愚癡，通爲般若。顢頇佛性，菩薩外道，所成就法，皆是菩提，猶較些子。然雖如是，也是楊廣失駱駞。上堂：欲識佛去處，祇這語聲是。咄！傅大士不識好惡，以昭昭靈靈教壞人家男女。被誌公和尚一喝曰：大士莫作是説，别更道看？大士復説偈曰：空手把鉏頭，步行騎水牛。人從橋上過，橋流水不流。誌公呵呵大笑曰：前頭猶似可，末後更愁人。上堂：憶昔游方日，獲得二種物。一是金剛鎚，一是千聖骨。持行宇宙中，氣岸高突兀。如是三十年，用之爲準則。而今年老矣，一物知何物。擲下金剛鎚，擊碎千聖骨。抛向四衢道，不能更惜得。任意過浮生，指南將作北。呼龜以爲鼈，唤豆以爲粟。從他明眼人，笑我無繩墨。
台州護國此庵景元禪師，永嘉楠溪張氏子。年十八，依靈山希拱，圓具後習台教三禩，棄謁圓悟於鍾阜。因僧讀死心小參語云：既迷須得箇悟，既悟須識悟中迷，迷中悟。迷悟雙忘，却從無迷悟處建立一切法。師聞而疑，卽趨佛殿，以手托開門扉，豁然大徹。繼而執侍，機辯逸發。圓悟目爲聱頭元侍者，遂自題肖像，付之曰：生平只説聱頭禪，撞著聱頭如鐵壁。脱却羅籠截脚跟，大地撮來墨漆黑。晚年轉復没刀刀，奮金剛椎碎窠窟。他時要識圓悟面，一爲渠儂併拈出。圓悟歸蜀，師還浙東，鏟彩埋光，不求聞達。括蒼守耿公延禧，嘗問道於圓悟，因閲其語錄，至題肖像，得師爲人。乃致開法南明山，遣使物色，至台之報恩，獲於衆寮，迫其受命。方丈古公及靈源高弟，聞其提唱，亦深駭異。僧問：三聖道：我逢人卽出，出則不爲人。意旨如何？師曰：八十翁翁嚼生鐵。曰：興化道：我逢人則不出，出卽便爲人。又作麽生？師曰：須彌頂上浪飜空。問：天不能蓋，地不能載，是甚麽物？師曰：無孔鐵鎚。曰：天人羣生，類皆承此恩力也。師曰：莫妄想。問：三世諸佛説不盡底句，請師速道。師曰：眨上眉毛。問：昔年三平道場重興，是日圓悟高提祖印，始自師傳。如何是臨濟宗？師曰：殺人活人不眨眼。曰：目前抽顧鑑，領略者還稀。如何是雲門宗？師曰：頂門三眼耀乾坤。曰：未舉先知，未言先見。如何是潙仰宗？師曰：推不向前，約不退後。曰：三界唯心，萬法唯識。如何是法眼宗？師曰：箭鋒相直不相饒。曰：建化何妨行鳥道，回途復妙顯家風。如何是曹洞宗？師曰：手執夜明符，幾箇知天曉？曰：向上還有路也無？師曰：有。曰：如何是向上路？師曰：黑漫漫地。僧便喝，師曰：貪他一粒粟，失却半年糧。上堂：威音王已前，這一隊漢錯七錯八。威音王已後，這一隊漢落二落三。而今這一隊漢，坐立儼然，且道是錯七錯八，落二落三？還定當得出麽？舉拂子曰：吽吽！浴佛，上堂：這釋迦老子初生下來，便作箇笑具。一手指天，一手指地，云：天上天下，唯我獨尊。後來雲門大師道：我當時若見，一棒打殺與狗子喫却，貴圖天下太平。尚有人不肯放過，却道讚祖須是雲門始得。且道那裏是讚他處，莫是一棒打殺處，是麽？且喜没交涉。今日南明乍此住持，祇得放過，若不放過，盡大地人並皆乞命始得。如今事不獲已，且同大衆向佛殿上，每人與他一杓。何故？豈不見道，乍可違條，不可越例。以拂子擊禪牀，下座。上堂：野干鳴，師子吼。張得眼，開得口。動南星，蹉北斗。大衆還知落處麽？金剛堦下蹲，神龜火裏走。師退居西山，耿龍學請就淨光陞座。靈峰古禪師舉白雲見楊歧、歧令舉茶陵悟道頌公案，請師批判。師乃曰：諸禪德，楊歧大笑，眼觀東南，意在西北。白雲悟去，聽事不真，唤鐘作甕。檢點將來，和楊歧老漢，都在架子上將錯就錯。若是南明卽不然，我有明珠一顆，切忌當頭蹉過。雖然覿面相呈，也須一鎚打破。舉拂子曰：還會麽？碁逢敵手難藏行，詩到重吟始見功。師示疾，請西堂應庵華禪師爲座元，付囑院事，示訓如常。俄握拳而逝。荼毗得五色舍利，齒舌右拳無少損。塔于寺東劉阮洞前，壽五十三。
福州玄沙僧昭禪師，上堂：天上無彌勒，地下無彌勒，且道彌勒在甚麽處？良久曰：夜行莫踏白，不是水便是石。
平江府南峰雲辯禪師，本郡人，依閩之瑞峰章得度。旋里謁穹窿圓，忽有得，遂通所見。圓曰：子雖得入，未至當也，切宜著鞭。乃辭扣諸席，後參圓悟。值入室，纔踵門，悟曰：看脚下。師打露柱一下。悟曰：何不著實道取一句？師曰：師若摇頭，弟子擺尾。悟曰：你試擺尾看。師飜筋斗而出。悟大笑，由是知名。住後，僧問：如何是奪人不奪境？師曰：霸王到烏江。曰：如何是奪境不奪人？師曰：築壇拜將。曰：如何是人境兩俱奪？師曰：萬里山河獲太平。曰：如何是人境俱不奪？師曰：龍吟霧起，虎嘯風生。曰：向上還有事也無？師曰：當面蹉過。曰：真箇作家。師曰：白日鬼迷人。一日入城，與道俗行至十郎巷，有問：巷在這裏，十郎在甚處？師奮臂曰：隨我來。
臨安府靈隱慧遠佛海禪師，眉山彭氏子。年十三，從藥師院宗辯爲僧，詣大慈聽習，棄依靈巖徽禪師，微有省。會圓悟復領昭覺，師卽之，聞悟普説，舉龐居士問馬祖不與萬法爲侣因緣，師忽頓悟，仆於衆，衆掖之。師乃曰：吾夢覺矣。至夜小參，師出問曰：淨躶躶空無一物，赤骨力貧無一錢。户破家亡，乞師賑濟。悟曰：七珍八寶一時拏。師曰：禍不入謹家之門。悟曰：機不離位，墮在毒海。師隨聲便喝。悟以拄杖擊禪床云：喫得棒也未？師又喝。悟連喝兩喝，師便禮拜。自此機鋒峻發，無所抵捂。圓悟順寂，師卽東下，婁遷名刹。由虎丘奉詔住臯亭崇先，復被旨補靈隱。孝廟召對，賜佛海禪師。上堂：新歲有來由，烹茶上酒樓。一雙爲兩脚，半箇有三頭。突出神難辨，相逢鬼見愁。倒吹無孔笛，促拍舞涼州。咄！上堂：好是仲春漸暖，那堪寒食清明。萬疊雲山聳翠，一天風月良隣。在處華紅柳綠，湖天浪穩風平。山禽枝上語諄諄。再三瑣瑣碎碎，囑付叮叮嚀嚀。你且道，他叮嚀囑付箇甚麽？卓拄杖曰：記取明年今日，依舊寒食清明。上堂，舉：僧問睦州：以一重去一重卽不問，不以一重去一重時如何？州曰：昨日栽茄子，今朝種冬瓜。師曰：問者善問不解答，答者善答不解問。山僧今日，向饑鷹爪下奪肉，猛虎口裏横身，爲你諸人説箇樣子。登壇道士羽衣輕，呪力雖窮法轉新。拇指破開天地闇，虵頭攧落鬼神驚。僧問：十二時中，教學人如何用心？師曰：蘸雪喫冬瓜。問：浩浩塵中如何辨主？師曰：木杓頭邊鐮切菜。曰：莫便是和尚爲人處也無？師曰：研槌撩䬪飥。問：卽心卽佛時如何？師曰：頂分丫角。曰：非心非佛時如何？師曰：耳墜金鐶。曰：不是心，不是佛，不是物，又作麽生？師曰：秃頂修羅舞柘枝。問：東山水上行，意旨如何？師曰：初三十一，不用擇日。問：文殊是七佛之師，爲甚麽出女子定不得？師曰：擔頭不挂針。問：昔有一秀才，作無鬼論，論成有一鬼叱曰：争柰我何！意作麽生？師以手斫額曰：何似生？曰：祇如五祖以手作鵓鳩觜，曰：谷呱呱。又且如何？師曰：自領出去。問：庵内人爲甚麽不知庵外事？師曰：拄杖横桃鐵蒺藜。問：不與萬法爲侣者，是甚麽人？師曰：脚踏轆轤。一日鳴鼓陞堂，師潛坐帳中，侍僧尋之，師忽撥開帳曰：祇在這裏，因甚麽不見？僧無對。師曰：大斧斫三門。問僧：一大藏教是惡口，如何是本身盧舍那？僧曰：天台普請，南嶽游山。師别曰：阿耨達池深四十丈，闊四十丈。乙未秋，示衆曰：淳熙二年閏季秋九月旦，閙處莫出頭，冷地著眼看。明暗不相干，彼此分一半。一種作貴人，教誰賣柴炭？向你道，不可毁，不可讚，體若虚空没涯岸，相唤相呼歸去來，上元定是正月半。都下喧傳而疑之。明年，忽感微疾，果以上元揮偈，安坐而化。偈曰：拗折秤鎚，掀飜露布，突出機先，鵶飛不度。留七日，顔色不異。塔全身於寺之烏峰。
台州鴻福子文禪師，上堂：不昧不落作麽會？會得依前墮野狐。一夜涼風生畫角，滿舡明月泛江湖。
成都府正法建禪師，上堂：兔馬有角，牛羊無角。絶毫絶氂，如山如嶽。針鋒上師子飜身，藕竅中大鵬展翼。等閑突過北俱盧，日月星辰一時黑。
建康府華藏密印安民禪師，嘉定府朱氏子。初講楞嚴於成都，爲義學所歸。時圓悟居昭覺，師與勝禪師爲友，因造焉。聞悟小參，舉國師三唤侍者因緣，趙州拈云：如人暗中書字，字雖不成，文彩已彰。那裏是文彩已彰處？師心疑之，告香入室。悟問：座主講何經？師曰：楞嚴。悟曰：楞嚴有七處徵心，八還辨見，畢竟心在甚麽處？師多呈藝解，悟皆不肯。師復請益，悟令一切處作文彩已彰會。偶僧請益十玄談，方舉：問君心印作何顔？悟厲聲曰：文彩已彰。師聞而有省，遂求印證。悟示以本色鉗鎚，師則罔措。一日白悟曰：和尚休舉話，待某説看。悟諾。師曰：尋常拈槌竪拂，豈不是經中道，一切世界諸所有相，皆卽菩提妙明真心。悟笑曰：你元來在這裏作活計。師又曰：下喝敲牀時，豈不是返聞聞自性，性成無上道？悟曰：你豈不見經中道，妙性圓明，離諸名相。師於言下釋然。悟出蜀，居夾山。師罷講侍行，悟爲衆夜參。舉古帆未挂因緣，師聞未領，遂求決。悟曰：你問我。師舉前話，悟曰：庭前栢樹子。師卽洞明，謂悟曰：古人道，如一滴投於巨壑，殊不知大海投於一滴。悟笑曰：柰這漢何！未幾，令分座。悟説偈曰：休誇四分罷楞嚴，按下雲頭徹底參。莫學亮公親馬祖，還如德嶠訪龍潭。七年往返游昭覺，三載翺翔上碧巖。今日煩充第一座，百華叢裏現優曇。後謁佛鑑於蔣山，鑑問：佛果有不曾亂爲人説底句，曾與你説麽？師曰：合取狗口。鑑震聲曰：不是這箇道理。師曰：無人奪你鹽茶袋，叫作甚麽。鑑曰：佛果若不爲你説，我爲你説。師曰：和尚疑時，退院别參去。鑑呵呵大笑。師未幾，開法保寧，遷華藏。旋里領中峰。上堂：衆賣華兮獨賣松，青青顔色不如紅。筭來終不與時合，歸去來兮翠藹中。可笑古人恁麽道，大似逃峰赴壑，避溺投火。争如隨分，到尺八五分钁頭邊，討一箇半箇。雖然如是，保寧半箇也不要。何故？富嫌千口少，貧恨一身多。冬至，上堂，舉玉泉皓和尚云，雪雪片片不别，下到臘月，再從來年正月二月三月四月五月六月七月八月九月十月，依前不歇。凍殺餓殺，免教胡説亂説。師曰：不是駡人，亦非贊嘆。高出臨濟德山，不似雲居羅漢。且道玉泉意作麽生？良久曰：但得雪消去，自然春到來。師後示寂於本山，闍維設利頗賸，細民穴地尺許，皆得之，尤光明瑩潔，心舌亦不壞。
成都府昭覺徹庵道元禪師，綿州鄧氏子。幼於降寂寺圓具，東游謁大别道禪師，因看廓然無聖之語，忽爾失笑曰：達磨元來在這裏。道譽之，往參佛鑑、佛眼，蒙賞識。依圓悟於金山，以所見告，悟弗之許。悟被詔住雲居，師從之。雖有信入，終以鯁胷之物未去爲疑。會悟問參徒：生死到來時如何？僧曰：香臺子笑和尚。次問師：汝作麽生？師曰：草賊大敗。悟曰：有人問你時如何？師擬答，悟憑陵曰：草賊大敗。師卽徹證。圓悟以拳擊之，師指掌大笑。悟曰：汝見甚麽便如此？師曰：毒拳未報，永劫不忘。悟歸昭覺，命首衆。悟將順世，以師繼席焉。
臨安府中天竺󲋧堂中仁禪師，洛陽人也。少依東京奉先院出家。宣和初，賜牒於慶基殿，落髮進具後，往來三藏譯經所，諦窮經論，特於宗門未之信。時圓悟居天寧，凌晨謁之。悟方爲衆入室，師見敬服，奮然造前。悟曰：依經解義，三世佛寃。離經一字，卽同魔説。速道！速道！師擬對，悟劈口擊之，因墜一齒，卽大悟。留天寧。由是師資契合，請問無間。後開法大覺，遷中天竺，次徙靈峰。上堂：九十春光已過半，養花天氣正融和。海棠枝上鶯聲好，道與時流見得麽？然雖如是，且透聲透色一句作麽生道？金勒馬嘶芳草地，玉樓人醉杏花天。上堂，舉狗子無佛性話，乃曰：二八佳人刺繡遲，紫荆花下囀黄鸝。可憐無限傷春意，盡在停針不語時。淳熙甲午四月八日，孝宗皇帝詔入，賜座説法。帝舉不與萬法爲侣因緣，俾拈提。師拈罷，頌曰：秤鎚搦出油，閑言長語休。腰纏十萬貫，騎鶴上揚州。癸亥中陞堂，告衆而逝。
眉州象耳山袁覺禪師，郡之袁氏子。出家傳燈，試經得度。本名圓覺，郡守填祠牒，誤作袁字，疑師慊然，戲謂之曰：一字名可乎？師笑曰：一字已多。郡守異之。既受具出蜀，徧謁有道尊宿。後往大潙，依佛性。頃之，入室陳所見。性曰：汝忒煞遠在。然知其爲法器，俾充侍者，掌賓客。師每侍性，性必舉法華開示悟入四字，令下語。又曰：直待我竪點頭時，汝方是也。偶不職，被斥。制中無依，寓俗士家。一日誦法華至亦復不知，何者是火，何者爲舍。乃豁然，制罷歸省。性見首肯之。圓悟再得旨住雲居，師至彼，以所得白悟。悟呵云：本是淨地，屙屎作麽？師所疑頓釋。紹興丁巳，眉之象耳虚席，郡守謂此道場久爲蟊螣囊櫜，非名流勝士，莫能起廢。諸禪舉師應聘，嘗語客曰：東坡云：我持此石歸，袖中有東海。山谷云：惠崇煙雨蘆鴈，坐我瀟湘洞庭。欲唤扁舟歸去，傍人謂是丹青。此禪髓也。又曰：我敲牀竪拂時，釋迦老子、孔夫子都齊立在下風。有舉此語似佛海遠禪師，遠曰：此覺老語也，我此間卽不恁麽。
眉州中巖華嚴祖覺禪師，嘉州楊氏子。幼聰慧，書史過目成誦。著書排釋氏，惡境忽現，悔過出家。依慧目能禪師。未幾，疽發膝上，五年醫莫愈。因書華嚴合論畢，夜感異夢，旦卽捨杖步趨。一日，誦至現相品曰：佛身無有生，而能示出生。法性如虚空，諸佛於中住，無住亦無去，處處皆見佛。遂悟華嚴宗旨。洎登僧籍，府帥請講于千部堂，詞辯宏放，衆所歎服。適南堂静禪師過門，謂師曰：觀公講説，獨步西南，惜未解離文字相耳。儻問道方外，卽今之周金剛也。師欣然罷講。南游依圓悟於鍾阜。一日入室，悟舉：羅山道：有言時，踞虎頭，收虎尾，第一句下明宗旨。無言時，覿露機鋒，如同電拂。作麽生會？師莫能對。夙夜參究，忽然有省。作偈呈悟曰：家住孤峰頂，長年半掩門。自嗟身已老，活計付兒孫。悟見許可。次日入室，悟又問：昨日公案作麽生？師擬對，悟便喝曰：佛法不是這箇道理。師復留五年，愈更迷悶。後於廬山棲賢閲浮山遠禪師削執論云：若道悟有親疏，豈有旃檀林中却生臭草。豁然契悟。作偈寄圓悟曰：出林依舊入蓬蒿，天網恢恢不可逃。誰信業緣無避處？歸來不怕語聲高。悟大喜，持以示衆曰：覺華嚴徹矣。住後，僧問：最初威音王，末後婁至佛，未審參見甚麽人？師曰：家住大梁城，更問長安路。曰：只如德山擔疏鈔行脚，意在甚麽處？師曰：拶破你眼睛。曰：與和尚悟華嚴宗旨相去幾何？師曰：同途不同轍。曰：昔日德山，今朝和尚。師曰：夕陽西去水東流。上堂，舉石霜和尚遷化，衆請首座繼踵住持，虔侍者所問公案。師曰：宗師行處，如火消冰。透過是非關，全機亡得喪。盡道首座滯在一色，侍者知見超師，可謂體妙失宗，全迷向背。殊不知首座如鷺鷥立雪，品類不齊。侍者似鳳翥丹霄，不縈金網。一人高高山頂立，一人深深海底行。各自隨方而來，同會九重城裏。而今要識此二人麽？竪起拂子曰：龍卧碧潭風凜凜。垂下拂子曰：鶴歸霄漢背摩天。僧問：如何是一喝如金剛王寶劒？師曰：血濺梵天。曰：如何是一喝如踞地師子？師曰：驚殺野狐狸。曰：如何是一喝如探竿影草？師曰：驗得你骨出。曰：如何是一喝不作一喝用？師曰：直須識取把針人，莫道鴛鴦好毛羽。
潭州福嚴文演禪師，成都府楊氏子。僧問：如何是定林正主？師曰：坐斷天下人舌頭。曰：未審如何親近？師曰：覷著則瞎。上堂：當陽坐斷，凡聖跡絶。隨手放開，天回地轉。直得日月交互，虎嘯龍吟。頭頭物物，耳聞目眎。安立諦上是甚麽？還委悉麽？阿斯吒！咄。
平江府西山明因曇玩禪師，温州黄氏子。徧參叢席。宣和庚子，回抵鍾阜，適朝廷改僧爲德士，師與同志數人，入頭陁巖食松自處。久之，圓悟被旨居是山，親至巖所，令去鬚髮。及悟詔補京師天寧，與師俱往，命掌香水海。未幾，因舉枹擊鼓，頓明大法。凡有所問，皆對曰：莫理會。故流輩咸以莫理會稱之。住後，上堂：汝有一對眼，我也有一對眼。汝若瞞還自瞞，汝若成佛作祖，老僧無汝底分。汝若做驢做馬，老僧救汝不得。衆檀越入山，請上堂，説偈曰：我無長處名虚出，謝汝殷勤特地來。明因無法堪分付，謾把山門爲汝開。
平江府虎丘雪庭元淨禪師，雙溪人也。上堂：知有底人，過萬年如同一日。不知有者，過一日如同萬年。不見死心和尚道，山僧行脚三十餘年，以九十日爲一夏。增一日也不得，減一日也不得。取不得，捨不得，不可得中祇麽得。翠雲見處又且不然，山僧行脚三十來年，誰管他一日九十日，也無得，也無不得。處處當來見彌勒。且道彌勒在甚麽處？金風吹渭水，落葉滿長安。上堂：説得須是見得，見得又須説得。見得説不得，落在陰界，見解偏枯。説得見不得，落在時機，墮在毒海。若是翠雲門下，直饒説得見得，好與三十棒。説不得見不得，也好與三十棒。翠雲恁麽道，也好與三十棒。遂高聲召大衆曰：嶮。上堂：日日日東出，日日日西没。是時人知有，自古自今，如麻似粟。忽然捩轉話頭，亦不從東出，亦不從西没，且道從甚處出没？若是透關底人，聞恁麽道，定知五里牌在郭門外。若是透不過者，往往道半山熱瞞人。僧問：如何是到家一句？師曰：坐觀成敗。問：不與萬法爲侣者是甚麽人？師曰：遠親不如近隣。曰：待汝一口吸盡西江水，卽向汝道，又作麽生？師曰：近隣不如遠親。問：亡僧遷化向甚麽處去？師曰：糞堆頭。曰：意旨如何？師曰：築著磕著。
衢州天寧訥堂梵思禪師，蘇臺朱氏子。上堂：趯飜生死海，踏倒涅槃岸。世上無活人，黄泉無死漢。遂拈拄杖曰：訥堂今日拄杖子有分付處，也還有承當得者麽？試出來擔荷看。有麽有麽？良久，擲拄杖，下座。上堂：知有底，也喫粥喫飯。不知有底，也喫粥喫飯。如何直下驗得他有之與無，是之與非，邪之與正？若驗不出，參學事大遠在。喝一喝，下座。上堂：山僧是楊岐四世孫，這老漢有箇三脚驢子弄蹄行公案。雖人人舉得，祇是不知落處。山僧不惜眉毛，爲諸人下箇注脚。乃曰：八角磨盤空裏走。
岳州君山佛照覺禪師，上堂，舉：古者道：仰之彌高，鑽之彌堅。瞻之在前，忽焉在後。諸人還識得麽？若也不識，爲你註破。仰之彌高，不隔絲毫。要津把斷，佛祖難逃。鑽之彌堅，真體自然。鳥啼華笑，在碧巖前。瞻之在前，非正非偏。十方坐斷，威鎮大千。忽焉在後，一場漏逗。堪笑雲門，藏身北斗。咄！
平江府寶華顯禪師，本郡人也。上堂曰：喫粥了也，頭上安頭。洗鉢盂去，爲虵畫足。更問如何？自納敗闕。良久，高聲召大衆，衆舉首。師曰：歸堂喫茶。上堂：禪莫參，道休學，歇意忘機常廓落。現成公案早周遮，祇箇無心已穿鑿。直饒坐斷未生前，難透山僧錯錯錯。
紹興府東山覺禪師，後住因聖，上堂：三通鼓罷，諸人各各上來，擬待理會祖師西來意？還知劒去久矣麽？設使直下悟去，也是斬頭覓活。東山事不獲已，且向第二頭鞠拶看。以手拍禪牀，下座。上堂：花爛熳，景暄姸。休説壺中别有天。百草頭邊如薦得，東高三丈，西闊八寸。上堂，舉：昔廣額屠兒，一日至佛所，颺下屠刀，曰：我是千佛一數。世尊曰：如是如是。今時叢林，將謂廣額過去是一佛，權現屠兒。如此見廣額，且喜没交涉。又曰：廣額正是箇殺人不眨眼底漢，颺下屠刀，立地成佛。且喜没交涉。又道：廣額颺下屠刀，曰我是千佛一數。這一佛多少分明，且喜没交涉。要識廣額麽？夾路桃華風雨後，馬蹄何處避殘紅。
台州天封覺禪師，上堂：無生國裏，未是安居。萬仞崖頭，豈容駐足？且望空撒手，直下飜身一句作麽生道？人逢好事精神爽，入火真金色轉鮮。
成都府昭覺道祖首座，初見圓悟，於即心是佛語下發明。久之，悟命分座。一日爲衆入室，餘二十許人。師忽問曰：生死到來，如何回避？僧無對。師擲下拂子，奄然而逝。衆皆愕眙，亟以聞悟。悟至，召曰：祖首座。師張目眎之。悟曰：抖擻精神透關去。師點頭，竟爾趨寂。
南康軍雲居宗振首座，丹丘人也。依圓悟於雲居。一日，仰瞻鐘閣，倏然契證。有詰之者，座酬以三偈？其後曰：我有一機，直下示伊。青天霹靂，電卷星馳。德山臨濟，棒喝徒施。不傳之妙，於汝何虧？悟見大悦。竟以節操自高，道望愈重。嘗書壁曰：住在千峰最上層，年將耳順任騰騰。免教名字挂人齒，甘作今朝百拙僧。
樞密徐俯，字師川，號東湖居士。每侍先龍圖謁法昌及靈源，語論終日。公聞之，藐如也。及法昌歸寂在笑談間，公異之，始篤信此道。後丁父憂，念無以報罔極，命靈源歸孝址説法。源登座，問答已，乃曰：諸仁者，祇如龍圖平日讀萬卷書，如水傳器，涓滴不遺。且道尋常著在甚麽處？而今捨識之後，這著萬卷書底，又却向甚麽處著？公聞，灑然有得。遂曰：吾無憾矣。源下座，問曰：學士適來見箇甚麽，便恁麽道？公曰：若有所見，則鈍置和尚去也。源曰：恁麽則老僧不如。公曰：和尚是何心行？源大笑。靖康初，爲尚書外郎，與朝士同志者挂鉢於天寧寺之擇木堂，力參圓悟。悟亦喜其見地超邁。一日至書記寮，指悟頂相曰：這老漢脚跟猶未點地在。悟䫌面曰：甕裏何曾走却鼈？公曰：且喜老漢脚跟點地。悟曰：莫謗他好！公休去。
郡王趙令衿，字表之，號超然居士。任南康，政成事簡，多與禪衲遊。公堂間爲摩詰丈室，適圓悟居甌阜，公欣然就其鑪錘，悟不少假。公固請，悟曰：此事要得相應，直須是死一回始得。公默契，嘗自疏之。其略曰：家貧遭劫，誰知盡底不存。空屋無人，幾度賊來亦打。悟見，囑令加護。紹興庚申冬，公與汪内翰藻、李參政邴、曾侍郎開詣徑山，謁大慧。慧聞至，乃令擊鼓入室。公欣然袖香趨之。慧曰：趙州洗鉢盂話，居士作麽生會？公曰：討甚麽碗？拂袖便出。慧起搊住曰：古人向這裏悟去，你因甚麽却不悟？公擬對，慧𢮁之曰：討甚麽碗？公曰：還這老漢始得。
侍郎李彌遜，號普現居士。少時讀書，五行俱下。年十八，中鄉舉，登第京師。旋歷華要，至二十八歲，爲中書舍人。常入圓悟室，一日早朝回，至天津橋馬躍，忽有省，通身汗流。直造天寧，適悟出門，遥見便唤曰：居士且喜大事了畢。公厲聲曰：和尚眼花作甚麽？悟便喝，公亦喝。於是機鋒迅捷，凡與悟問答，當機不讓。公後遷吏部，乞祠祿歸閩連江，築庵自娱。忽一日示微恙，遽索湯，沐浴畢，遂趺坐，作偈曰：謾説從來牧護，今日分明呈露。虚空拶倒須彌，説甚向上一路。擲筆而逝。
覺庵道人祖氏，建寧游察院之姪女也。幼志不出適，留心祖道。於圓悟示衆語下，了然明白。悟曰：更須颺却所見，始得自由。祖答偈曰：露柱抽横骨，虚空弄爪牙。直饒玄會得，猶是眼中沙。
令人本明，號明室，自機契圓悟，徧參名宿，皆蒙印可。紹興庚申二月望，親書三偈寄呈草堂清，微露謝世之意。至旬末，别親里而終。草堂跋其偈，後爲刊行。大慧亦嘗垂語發揚。偈曰：不識煩惱是菩提，若隨煩惱是愚癡。起滅之時須要會，鷂過新羅人不知。不識煩惱是菩提，浄華生淤泥。人來問我若何爲，喫粥喫飯了洗鉢盂。莫管他，莫管他，終日癡憨弄海沙。要識本來真面目，便是祖師一木叉。道不得底叉下死，道得底也叉下死。畢竟如何？不許夜行，投明須到。
成都府范縣君者，嫠居歲久，常坐而不卧。聞圓悟住昭覺，往禮拜，請示入道因緣。悟令看不是心，不是佛，不是物，是箇甚麽？久無所契。范泣告悟曰：和尚有何方便，令某易會。悟曰：却有箇方便。遂令祇看是箇甚麽？後有省曰：元來恁麽地近那！
常德府文殊心道禪師，眉州徐氏子。年三十得度，詣成都習唯識，自以爲至。同舍詰之曰：三界唯心，萬法唯識。今目前萬象摐然，心識安在？師茫然不知對。遂出關，周流江淮，既抵舒之太平，聞佛鑑禪師夜參，舉趙州栢樹子話，至覺鐵觜云，先師無此語，莫謗先師好，因大疑。提撕既久，一夕豁然。即趨丈室，擬叙所悟。鑑見來便閉門。師曰：和尚莫謾某甲。鑑云：十方無壁落，何不入門來？師以拳擉破牕紙，鑑即開門搊住云：道！道！師以兩手捧鑑頭，作口啐而出。遂呈偈曰：趙州有箇栢樹話，禪客相傳徧天下。多是摘葉與尋枝，不能直向根源會。覺公説道無此語，正是惡言當面駡。禪人若具通方眼，好向此中辨真假。鑑深然之，每對客稱賞，後命分座。襄守請開法天寧，未幾擢大别文殊。上堂曰：師子嚬呻，象王哮吼。雲門北斗裏藏身，白雲因何唤作手？三世諸佛不能知，狸奴白牯却知有。且道，作麽生是他知有底事？雨打梨花蛺蝶飛，風吹柳絮毛毬走。上堂，拈拄杖直上指曰：恁麽時，刺破憍尸迦脚跟。卓一下曰：恁麽時，卓碎閻羅王頂骨。乃指東畔曰：恁麽時，穿過東海鯉魚眼睛。指西畔曰：恁麽時，塞却西王母鼻孔。且道總不恁麽時如何？今年雨水多，各宜頻曬眼。宣和改元，下詔改僧爲德士。上堂：祖意西來事，今朝特地新。昔爲比丘相，今作老君形。鶴氅披銀褐，頭包蕉葉巾。林泉無事客，兩度受君恩。所以道，欲識佛性義，當觀時節因緣。且道即今是甚麽時節？毗盧遮那，頂戴寶冠，爲顯真中有俗。文殊老叟，身披鶴氅，且要俯順時宜。一人既爾，衆人亦然。大家成立叢林，喜得群仙聚會。共酌迷仙酎，同唱步虚詞。或看靈寶度人經，或説長生不死藥。琴彈月下，指端發太古之音。棊布軒前，妙著出神機之外。進一步便到大羅天上，退一步却入九幽城中。祇如不進不退一句，又作麽生道？直饒羽化三清路，終是輪迴一幻身。二年九月，復僧。上堂：不掛田衣著羽衣，老君形相頗相宜。一年半内閑思想，大底興衰各有時。我佛如來預讖法之有難，教中明載，無不委知。較量年代，正在于兹。魔得其便，惑亂正宗。僧改俗形，佛更名字。妄生邪解，删削經文。鐃鈸停音，鉢盂添足。多般矯詐，欺罔聖君。賴我皇帝陛下，聖德聖明，不忘付囑，不廢其教，特賜宸章，頒行天下。仍許僧尼，重新披削。實謂寒灰再焰，枯木重榮。不離俗形而作僧形，不出魔界而入佛界。重鳴法鼓，再整頽綱。迷仙酎變爲甘露瓊漿，步虚詞飜作還鄉曲子。放下銀木簡，拈起尼師壇。昨朝稽首擎拳，今日和南不審。祇改舊時相，不改舊時人。敢問大衆，舊時人是一箇，是兩箇？良久曰：秋風也解嫌狼藉，吹盡當年道教灰。建炎三年春，示衆，舉臨濟入滅囑三聖因緣，師曰：正法眼藏瞎驢滅，臨濟何曾有是説？今古時人皆妄傳，不信但看後三月。至閏三月，賊鍾相叛，其徒欲舉師南奔者，師曰：學道所以了生死，何避之有！賊至，師曰：速見殺，以快汝心。賊即舉槊殘之，血皆白乳。賊駭，引席覆之而去。
韶州南華知昺禪師，蜀之永康人也。上堂：此事最希奇，不礙當頭説。東隣田舍翁，隨例得一橛。非唯貫聲色，亦乃應時節。若問是何宗，八字不著丿。擊禪牀，下座。上堂：日日説，時時舉，似地擎山争幾許。隴西鸚鵡得人憐，大都祇爲能言語。休思惟，帶伴侣，智者聊聞猛提取。更有一般也大奇，猫兒偏解捉老鼠。上堂，以拄杖向空中攪曰：攪長河爲酥酪，鰕蠏猶自眼搭眵。卓一下曰：變大地作黄金，窮漢依前赤骨力。爲復自家無分，爲復不肯承當。可中有箇漢荷負得行，多少人失錢遭罪。再卓一下曰：還會麽？寶山到也須開眼，勿使忙忙空手回。上堂：春光爛熳華争發，子規啼落西山月。憍梵鉢提長吐舌，底事分明向誰説。嗄！上堂：迷不自迷，對悟立迷。悟不自悟，因迷説悟。所以悟爲迷之體，迷爲悟之用。迷悟兩無從，箇中無别共。無别共，撥不動。祖師不將來，鼻孔千斤重。
潭州龍牙智才禪師，舒州施氏子。早服勤於佛鑑法席，而局務不辭難，名已聞於叢林。及遊方迫暮，至黄龍，適死心在三門，問其所從來。既稱名，則知爲舒州太平才莊主矣。翌日入室，死心問曰：會得最初句，便會末後句。會得末後句，便會最初句。最初末後，拈放一邊。百丈野狐話作麽生會？師曰：入户已知來見解，何須更舉轢中泥？心曰：新長老死在上座手裏也。師曰：語言雖有異，至理且無差。心曰：如何是無差底事？師曰：不扣黄龍角，焉知頷下珠？心便打。初住嶽麓，開堂日，僧問：德山棒，臨濟喝，今日請師爲拈掇。師曰：蘇嚕蘇嚕。曰：蘇嚕蘇嚕，還有西來意也無？師曰：蘇嚕蘇嚕。由是叢林呼爲才蘇嚕。後遷龍牙，因欽宗皇帝登位，衆官請上堂。祝聖已，就座，拈拄杖卓一下曰：朝奉疏中道，本來奥境，諸佛妙場，適來拄杖子已爲諸人説了也。於斯悟去，理無不顯，事無不周。如或未然，不免别通箇消息。舜日重明四海清，滿天和氣樂昇平。延祥柱杖生歡喜，擲地山呼萬歲聲。擲拄杖，下座。上堂，彈指一下曰：彈指圓成八萬門，刹那滅却三祇劫。若也見得行得，健即經行困即歇。若也不會，兩箇鸕鷀扛箇鼈。上堂，舉死心和尚小參曰：若論此事，如人家有三子。第一子聰明智慧，孝養父母，接待往來，主掌家業。第二子凶頑狡猾，貪婬嗜酒，倒街卧巷，破壞家業。第三子盲聾瘖瘂，菽麥不分，是事不能，祇會喫飯。三人中黄龍要選一人用，更有四句：死中有活，活中有死，死中常死，活中常活。將此四句，驗天下衲僧。師曰：唤甚麽作四句，三人姓甚名誰？若也識得，與黄龍把手並行，更無纖毫間隔。如或未然，不免借水獻華去也。三人共體用非用，四句同音空不空。欲識三人並四句，金烏初出一團紅。師㞐龍牙十三載，以清苦蒞衆，衲子敬畏。大帥席公震遷住雲溪，經四稔。紹興戊午八月望，俄集衆付寺事。仍書偈曰：戊午中秋之日，出家住持事畢。臨行自己尚無，有甚虚空可覓？其垂訓如常。二十三日，再集衆，示問曰：涅槃生死，盡是空華。佛及衆生，並爲增語。汝等諸人，合作麽生？衆皆下語不契。師喝曰：苦！苦！復曰：白雲湧地，明月當天。言訖囅然而逝。火浴獲設利五色，併靈骨塔於寺之西北隅。
明州蓬萊卿禪師，上堂：有句無句，如藤倚樹。且任諸方點頭，及乎樹倒藤枯，上無衝天之計，下無入地之謀，靈利漢這裏著得一隻眼，便見七縱八横。舉拂子曰：看！看！一曲兩曲無人會，雨過夜塘秋水深。上堂：杜鵑聲裏春光暮，滿地落花留不住。瑠璃殿上絶行蹤，誰人解插無根樹？舉拄杖曰：這箇是無根底，且道解開華也無？良久曰：祇因連夜雨，又過一年春。上堂，舉法眼道：識得凳子，周匝有餘。雲門道：識得凳子，天地懸殊。師曰：此二老人，一人向高高山頂立，一人向深深海底行。然雖如是，一不是，二不成，落華流水裏啼鸎。閑亭雨歇夜將半，片月還從海底生。
安吉州何山佛燈守珣禪師，郡之施氏子。參廣鑑瑛禪師，不契。遂造太平，隨衆咨請，邈無所入。乃封其衾曰：此生若不徹去，誓不展此。於是晝坐宵立，如喪考妣。逾七七日，忽佛鑑上堂曰：森羅及萬象，一法之所印。師聞頓悟，往見鑑。鑑曰：可惜一顆明珠，被這風顛漢拾得。乃詰之曰：靈雲道：自從一見桃華後，直至如今更不疑。如何是他不疑處？師曰：莫道靈雲不疑，只今覓箇疑處了不可得。鑑曰：賢沙道：諦當甚諦當，敢保老兄未徹在。那裏是他未徹處？師曰：深知和尚老婆心切。鑑然之。師拜起，呈偈曰：終日看天不舉頭，桃花爛熳始擡眸。饒君更有遮天網，透得牢關即便休。鑑屬令護持。是夕，厲聲謂衆曰：這回珣上座穩睡去也。圓悟聞得，疑其未然，乃曰：我須勘過始得。遂令人召至，因與遊山，偶到一水潭，悟推師入水，遽問曰：牛頭未見四祖時如何？師曰：潭深魚聚。悟曰：見後如何？師曰：樹高招風。悟曰：見與未見時如何？師曰：伸脚在縮脚裏。悟大稱之。鑑移蔣山，命分座説法。出住廬陵之禾山，退藏故里，道俗迎居天聖，後徙何山及天寧。上堂：𨍏轢鑽住山斧，佛祖出頭未輕與。縱使醍醐滿世間，你無寶器如何取？阿呵呵！神山打羅，道吾作舞。甜瓜徹蔕甜，苦瓠連根苦。上堂，舉婆子燒庵話。師曰：大凡扶宗立教，須是其人。你看他婆子，雖是箇女人，宛有丈夫作畧。二十年簁油費醬，固是可知。一日向百尺竿頭做箇失落，直得用盡平生腕頭氣力。自非箇俗漢知機，洎乎巧盡拙出。然雖如是，諸人要會麽？雪後始知松栢操，事難方見丈夫心。上堂：如來禪，祖師道，切忌將心外邊討。從門所得即非珍，特地埋藏衣裏寶。禪家流，須及早，撥動祖師關捩，抖擻多年布襖。是非毁譽付之空，竪闊横長渾恰好。君不見寒山老，終日嬉嬉，長年把掃。人問其中事若何？入荒田不揀，信手拈來草。參！僧問：如何是賓中賓？師曰：客路如天遠，侯門似海深。曰：如何是賓中主？師曰：長因送客處，憶得别家時。曰：如何是主中賓？師曰：相逢不必問前程。曰：如何是主中主？師曰：一朝權祖令，誰是出頭人？曰：賓主已蒙師指示，向上宗乘事若何？師曰：向上問將來。曰：如何是向上事？師曰：大海若知足，百川應倒流。僧禮拜，師曰：珣上座三十年學得底。師嘗謂衆曰：兄弟如有省悟處，不拘時節，請來露箇消息。雪夜，有僧扣方丈門，師起秉燭，震威喝曰：雪深夜半，求決疑情。因甚麽威儀不具？僧顧眎衣裓，師逐出院。每曰：先師祇年五十九，吾年五十六矣，來日無多。紹興甲寅，解制退天寧之席，謂雙槐居士鄭績曰：十月八日是佛鑑忌，則吾時至矣。乞還鄣南。十月四日，鄭公遣弟僧道如訊之，師曰：汝來正其時也。先一日不著便，後一日蹉過了。吾雖與佛鑑同條生，終不同條死。明早可爲我尋一隻小船子來。如曰：要長者，要高者？師曰：高五尺許。越三日，鷄鳴，端坐如平時，侍者請遺偈，師曰：不曾作得。言訖而逝。闍維舌根不壞，郡人陳師顔以寶函藏其家。門弟子奉靈骨，塔于普應院之側。
隆興府泐潭擇明禪師，上堂，舉趙州訪茱萸探水因緣，師曰：趙老雲收山嶽露，茱萸雨過竹風清。誰家别館池塘裏，一對鴛鴦畫不成。又舉德山托鉢話。師曰：從來家富小兒嬌，偏向江頭弄畫橈。引得老爺把不住，又來船上助歌謡。上堂：永嘉道：一月普現一切水，一切水月一月攝。竪起拂子云：看！看！千江競注，萬派争流。若也素善行舟，便諳水脉，可以優游性海，笑傲煙波。其或未然，且歸林下坐，更待月明時。
台州寶藏本禪師，上堂：清明已過十餘日，華雨闌珊方寸深。春色惱人眠不得，黄鸝飛過綠楊陰。遂大笑，下座。
吉州大中祥符清海禪師，初見佛鑑。鑑問：三世諸佛，一口吞盡，何處更有衆生可教化？此理如何？師擬進語，鑑喝之。師忽領旨，述偈曰：實際從來不受塵，箇中無舊亦無新。青山況是吾家物，不用尋家别問津。鑑曰：放下著。師禮拜而出。
漳州浄衆佛真了璨禪師，泉南羅氏子。上堂：重陽九日菊華新，一句明明亘古今。楊廣橐駞無覓處，夜來足跡在松陰。
隆興府谷山海禪師，上堂：一舉不再説，已落二三。相見不揚眉，飜成造作。設使動絃别曲，告往知來，見鞭影便行，望刹竿回去，脚跟下好與三十棒。那堪更向這裏，撮摩石火，收捉電光。工夫枉用渾閑事，笑倒西來碧眼胡。卓拄杖，下座。
温州龍翔竹庵士珪禪師，成都史氏子。初依大慈宗雅，心醉楞嚴。逾五秋，南游謁諸尊宿。始登龍門，即以平時所得白佛眼。眼曰：汝解心已極，但欠著力開眼耳。遂俾職堂司。一日侍立次，問云：絶對待時如何？眼曰：如汝僧堂中白椎相似。師罔措。眼至晚抵堂司，師理前話。眼曰：閑言語。師於言下大悟。政和末，出世和之天寧，婁遷名刹。紹興間奉詔，開山鴈蕩能仁。時真歇居江心，聞師至，恐緣法未熟，特過江迎歸方丈。大展九拜，以誘温人，由是翕然歸敬。未視篆，其徒懼行規法，深夜放火，鞠爲瓦礫之墟。師竟就樹縛屋，陞座示衆云：愛閑不打鼓山鼓，投老來看鴈蕩山。傑閣危樓渾不見，谿邊茆屋兩三間。還有共相出手者麽？喝一喝，下座。聽法檀施，併力營建，未幾復成寶坊，次補江心。上堂曰：萬年一念，一念萬年。和衣泥裏輥，洗脚上牀眠。歷劫來事，祇在如今。大海波濤湧，小人方寸深。拈起拄杖曰：汝等諸人，未得箇入頭，須得箇入頭。既得箇入頭，須有出身一路始得。大衆，且作麽生是出身一路？良久曰：雪壓難摧澗底松，風吹不動天邊月。卓拄杖，下座。上堂：萬機不到，眼見色，耳聞聲。一句當堂，頭戴天，脚踏地。你諸人祇知今日是五月初一，殊不知金烏半夜忙忙去，玉兔天明上海東。以拂子擊禪牀，下座。上堂：明明無悟，有法即迷。諸人向這裏立不得，諸人向這裏住不得。若立則危，若住則瞎。直須意不停玄，句不停意，用不停機。此三者既明，一切處不須管帶，自然現前，不須照顧，自然明白。雖然如是，更須知有向上事。久雨不晴。咄！上堂：一葉落，天下秋，欲窮千里目，更上一層樓。一塵起，大地收，嘉州打大像，陝府灌鐵牛。明眼漢合作麽生？良久曰：久旱簷頭句，橋流水不流。卓拄杖，下座。上堂：見見之時，見非是見。見猶離見，見不能及。落華有意隨流水，流水無情戀落華。諸可還者，自然非汝。不汝還者，非汝而誰？長恨春歸無覓處，不知轉入此中來。喝一喝曰：三十年後，莫道能仁教壞人家男女。上堂，僧問：如何是祖師西來意？師曰：東家點燈，西家暗坐。曰：未審意旨如何？師曰：馬便搭鞍，驢便推磨。僧禮拜。師曰：靈利衲僧，祇消一箇。遂曰：馬搭鞍，驢推磨。靈利衲僧，祇消一箇。縱使東家明點燈，未必西家暗中坐。西來意旨問如何，多口阿師自招禍。僧問：如何是第一義？師曰：你問底是第二義。問：狗子還有佛性也無？趙州道無，意旨如何？師曰：一度著虵咬，怕見斷井索。問：鷰子深談實相，善説法要，此理如何？師曰：不及鴈銜蘆。問：如何是佛？師曰：華陽洞口石烏龜。問：魯祖面壁，意旨如何？師曰：金木水火土，羅㬋計都星。問：有句無句，如藤倚樹時如何？師曰：作賊人心虚。曰：國師三唤侍者，又作麽生？師曰：打鼓弄猢猻，鼓破猢猻走。丙寅七月十八日，召法屬、長老、宗範付後事。次日沐浴，聲鐘集衆。就座，泊然而逝。荼毗日，送者均獲設利。奉靈骨塔于鼓山。
南康軍雲居高庵善悟禪師，洋州李氏子。年十一去家，業經得度。有夙慧。聞冲禪師舉武帝問達磨因緣，如獲舊物。遽曰：我既廓然，何聖之有？冲異其語，勉之南詢。蒙授記於龍門。一日，有僧被虵傷足，佛眼問曰：既是龍門，爲甚麽却被虵齩？師即應曰：果然現大人相。眼益器之。後傳此語到昭覺，圓悟云：龍門有此僧耶？東山法道未寂寥爾。住後，上堂：少林面壁，懷藏東土西天。歐阜陞堂，充塞四維上下。致使山巍巍而砥掌平，水昏昏而常自清。華非艷而結空果，風不摇而片葉零，人無法而得咨問，佛無心而更可成。野蔬淡飯延時日，任運隨緣道自靈。畢竟如何？日午打三更。
遂寧府西禪文璉禪師，郡之張氏子。上堂：一向恁麽去，直得凡聖路絶，水泄不通，鐵虵鑽不入，鐵鎚打不破。至於千里萬里，鳥飛不度。一向恁麽來，未免灰頭土面，帶水拖泥，唱九作十，指鹿爲馬。非唯孤負先聖，亦乃埋没己靈。敢問大衆，且道恁麽去底是？恁麽來底是？芍藥華開菩薩面，㯶櫚葉散夜叉頭。上堂：諸方浩浩談玄，每日撞鐘打鼓。西禪無法可説，勘破燈籠露柱。門前不置下馬臺，免被傍人來借路。若借路，須照顧。脚下若參差，邯鄲學唐步。上堂：心生種種法生，森羅萬像縱横。信手拈來便用，日輪午後三更。心滅種種法滅，四句百非路絶。直饒達磨出頭，也是眼中著屑。心生心滅是誰？木人携手同歸。歸到故鄉田地，猶遭頂上一鎚。上堂：正月孟春猶寒，直下言端語端。拈起衲僧鼻孔，穿開祖佛心肝。知有者，達磨不來東土，二祖不往西天。不知有者，誰知當面蹉過，迢迢十萬八千。山僧爲你重説偈言，大衆，莫教孤負，孟春猶寒。僧問：師子未出窟時如何？師曰：爪牙已露。曰：出窟後如何？師曰：龍頭虵尾。曰：出與未出時如何？師曰：正好喫棒。問：以一重去一重即不問，不以一重去一重時如何？師曰：闍黎有許多工夫！
隆興府黄龍牧庵法忠禪師，四明姚氏子。十九試經得度，習台教，悟一心三觀之旨，未能泯跡。徧參名宿，至龍門觀水磨旋轉，發明心要。乃述偈曰：轉大法輪，目前包裹。更問如何，水推石磨。呈佛眼，眼曰：其中事作麽生？師曰：澗下水長流。眼曰：我有末後一句，待分付汝。師即掩耳而去。後至廬山，於同安枯樹中，絶食清坐。宣和間湘潭大旱，禱而不應。師躍入龍淵，呼曰：業畜！當雨一尺。雨隨至。居南嶽，每跨虎出游，儒釋望塵而拜。住後，上堂：張公喫酒李公醉，子細思量不思議。李公醉醒問張公，恰使張公無好氣。無好氣，不如歸家且打睡。上堂：今朝正月半，有事爲君斷。切忌兩眼睛，被他燈火换。上堂：我有一句子，不借諸聖口，不動自己舌。非聲氣呼吸，非情識分别。假使浄名杜口於毗耶，釋迦掩室於摩竭，大似掩耳偷鈴，未免天機漏泄。直饒德山入門便棒，臨濟入門便喝。若向牧庵門下檢點將來，祇得一橛。千種言，萬般説，祇要教君自家歇。一任大地虚空，七凹八凸。僧問：如何是佛？師曰：莫向外邊覓。曰：如何是心？師曰：莫向外邊尋。曰：如何是道？師曰：莫向外邊討。曰：如何是禪？師曰：莫向外邊傳。曰：畢竟如何？師曰：静處薩婆訶。問：大衆臨筵，請師舉唱。師竪起拂子，僧曰：乞師再垂方便。師擊禪牀一下。後示寂，塔于香原洞。
衢州烏巨雪堂道行禪師，處州葉氏子。依泗州普照英禪師得度，去參佛眼。一日，聞舉玄沙築著脚指話，遂大悟。住後，上堂：會即便會，玉本無瑕。若言不會，碓觜生花。試問九年面壁，何如大會拈華？南明恁麽商確，也是順風撒沙。參！上堂：雲籠嶽頂，百鳥無聲。月隱寒潭，龍珠自耀。正當恁麽時，直得石梁忽然大悟，石洞頓爾心休。虚空開口作證，溪北石僧點頭。諸人總在這裏瞌睡，笑殺陝府鐵牛。上堂：佛説三乘十二分，頓漸偏圓。癡人面前，不得説夢。祖師西來，直指人心，見性成佛。癡人面前，不得説夢。臨濟三玄，雲門三句，洞山五位。癡人面前，不得説夢。南明恁麽道，還免得遭人檢責也無？所以古人道：石人機似汝，也解唱巴歌。汝若似石人，雪曲也應和。還有和雪曲底麽？若有，唤來與老僧洗脚。上堂：通身是口，説得一半。通身是眼，用得一橛。用不到處説有餘，説不到處用無盡。所以道，當用無説，當説無用。用説同時，用説不同時。諸人若也擬議，西峰在你脚底。到國清，衆請上堂：句亦剗，意亦剗，絶毫絶氂處，如山如嶽。句亦到，意亦到，如山如嶽處，絶毫絶氂。忽若拶通一線，意句俱到俱不到，俱剗俱不剗。直得三句外絶牢籠，六句外無標的。正當恁麽時，一句作麽生道？傾蓋同途不同轍，相將携手上高臺。上堂，舉：趙州示衆云：老僧除却二時齋粥，是雜用心處。師曰：今朝六月旦，行者擊鼓，長老陞堂。你諸人總來這裏雜用心。上堂，舉：僧問雲門：如何是驚人句？門曰：響。師曰：雲門答這僧話，不得便休，却鼓粥飯氣，以當平生。上堂：黄梅雨，麥秋寒。恁麽會，太無端。時節因緣佛性義，大都須是髑髏乾。示衆，舉：璣和尚問僧：禪以何爲義？衆下語皆不契理，僧請益璣，璣代云：以謗爲義。師曰：三世諸佛是謗，西天二十八祖是謗，唐土六祖是謗，天下老和尚是謗，諸人是謗，山僧是謗。於中還有不謗者也無？談玄説妙河沙數，争似雙峰謗得親。師示疾，門弟子教授汪公喬年至，省候。師以後事委之，示以偈曰：識則識自本心，見則見自本性。識得本心本性，正是宗門大病。註曰：爛泥中有刺，莫道不疑好。黎明沐浴更服，加趺而逝。闍維五色設利，煙所至處纍然，齒舌不壞，塔於寺之西。
撫州白楊法順禪師，綿州文氏子。依止佛眼，聞普説，舉：傅大士心王銘云：水中鹽味，色裏膠青，決定是有，不見其形。師於言下有省。後觀寶藏迅轉，頓明大法。趨丈室作禮，呈偈曰：頂有異峰雲冉冉，源無别派水泠泠。游山未到山窮處，終被青山礙眼睛。眼笑而可之。住後，上堂：好事堆堆疊疊來，不須造作與安排。落林黄葉水推去，横谷白雲風卷回。寒鴈一聲情念斷，霜鐘纔動我山摧。白楊更有過人處，盡夜寒爐撥死灰。忽有箇衲僧出來道，長老少賣弄，得恁麽窮乞相。山僧祇向他道，却被你道著。上堂：我手何似佛手？天上南星北斗。我脚何似驢脚？往事都來忘却。人人盡有生緣，箇箇足方頂圓。大愚灘頭立處，孤月影射深灣。會不得，見還難，一曲漁歌過遠灘。示衆：染緣易就，道業難成。不了目前，萬緣差别。祇見境風浩浩，凋殘功德之林；心火炎炎，燒盡菩提之樹。道念若同情念，成佛多時。爲衆一似爲己，彼此事辦。不見他非我是，自然上敬下恭，佛法時時現前，煩惱塵塵解脱。上堂：雞啼曉月，狗吠枯樁。只可默會，難入思量。看不見處，動地放光。説不到處，天地玄黄。撫城尺六狀紙，元來出在清江。大衆，分明話出人難見，昨夜三更月到牎。上堂：風吹茆茨屋脊漏，雨打闍黎眼睛濕。恁麽分明却不知，却來這裏低頭立。因病示衆：久病未嘗推木枕，人來多是問如何。山僧據問隨緣對，牎外黄鸝口更多。只如七尺之軀甚處受病？衆中具眼者，試爲山僧指出病源。衆下語，皆不契。師自拊掌一下，作嘔吐聲。又云：好箇木枕子。師律身清苦，出入唯杖笠獨行。後示寂，闍維收舍利，目睛齒舌數珠，同靈骨塔于寺西。
南康軍雲居法如禪師，丹丘胡氏子。依護國瑞禪師，祝髮登具。備參浙右諸宗匠。晚至龍門，以平日所證白佛眼。眼曰：此皆學解，非究竟事。欲了生死，當求妙悟。師駭然諦信。一日，命主香積，以道業未辦，固辭。眼勉曰：姑就職其中，大有人爲汝説法。未幾，晨興開厨門，望見聖僧，契所未證。即白佛眼，眼曰：這裏還見聖僧麽？師詣前問訊，叉手而立。眼曰：向汝道大有人爲汝説法。住後，上堂：一法若有，毗盧墮在凡夫。萬法若無，普賢失其境界。向這裏有無俱遣，得失兩亡，直得十方諸佛不見。諸人且道，十二時中向甚麽處安身立命？披蓑側立千峰外，引水澆蔬五老前。上堂：乾坤之内，宇宙之間，中有一寶，秘在形山。雲居又且不然，乾坤之内，宇宙之間，中有一寶。擲下拄杖云：大衆也須識取。
南康軍歸宗真牧正賢禪師，潼川陳氏子。世爲名儒，幼從三聖海澄爲苾蒭。具滿分戒，游成都，依大慈秀公習經論。凡典籍過目成誦，義亦頓曉，秀稱爲經藏子。出蜀謁諸尊宿，後扣佛眼。一日入室，眼舉殷勤抱得旃檀樹，語聲未絶，師頓悟。眼曰：經藏子漏逗了也。自是與師商榷淵奥，亹亹無盡。眼稱善，因手書真牧二字授之。紹興己巳，歸宗虚席，郡侯以禮請，堅卧不應。寶文李公懋嘗問道於師，同屬官强之，乃就。上堂：且第一句如何道？汝等若向世界未成時、父母未生時、佛未出世時、祖師未西來時道得，已是第二句。且第一句如何道？直饒你十成道得，未免左之右之。卓拄杖，下座。上堂，良久召大衆曰：作麽生？若也擬議，賢上座謾你諸人去也。打地和尚，嗔他祕魔巖主擎箇叉兒，胡説亂道，遂將一摑成韲粉，散在十方世界，還知麽？舉拂子曰：而今却在拂子頭上，説一切智智清浄無二，無二分無别無斷故。還聞麽？閻老子知得，乃曰：賢上座，你若相當去，不妨奇特；或不相當，總在我手裏。祇向他道：閻老子你也退步，摸索鼻孔看。擊禪牀，下座。僧問：久默斯要，已泄真機。學人上來，請師開示。師曰：耳朵在甚麽處？曰：一句分明該萬象。師曰：分明底事作麽生？曰：台星臨照，枯木回春。師曰：换却你眼睛。
安吉州道場正堂明辯禪師，本郡俞氏子。幼事報本藴禪師，圓顱受具後，謁諸名宿。至西京少林，聞僧舉佛眼以古詩發明罽賓王斬師子尊者話，曰：楊子江頭楊柳春，楊花愁殺渡江人。一聲羌笛離亭晚，君向瀟湘我向秦。師默有所契，卽趨龍門，求入室。佛眼問：從上祖師方册因緣，許你會得。忽舉拳曰：這箇因何唤作拳？師擬對，眼築其口曰：不得作道理。於是頓去知見。住後，上堂：猛虎口邊拾得，毒虵頭上安排。更不釘樁摇艣，回頭别有生涯。婆子被我勘破了，大悲院裏有村齋。上堂：淨五眼，湧金春色晚。得五力，吹落碧桃華，唯證乃知難可測。卓拄杖曰：一片何人得？流經十萬家。上堂：三祖道，但莫憎愛，洞然明白。當時老僧若見，便與一摑。且道是憎邪是愛邪？近來經界稍嚴，不許詭名挾佃。解夏，上堂：十五日已前不得去，少林隻履無藏處。十五日已後不得住，桂子天香和雨露。正當十五日，又且如何？阿呵呵！風流不在著衣多。上堂，舉：僧問投子：大死底人却活時如何？子曰：不許夜行，投明須到。師曰：我疑千年蒼玉精，化爲一片秋水骨。海神欲護護不得，一旦鰲頭忽擎出。上堂：華開隴上，柳綻堤邊。黄鶯調叔夜之琴，芳草入謝公之句。何必聞聲悟道，見色明心？非唯水上覓漚，已是眼中著屑。擘開胷曰：汝等當觀吾紫磨金色之身，今日則有，明日則無。大似無風起浪，全不知羞。且道今日事作麽生？好箇迷逢達磨，不知誰解承當？僧問：如何是佛？師乃鳴指三下。問：語默涉離微，如何通不犯？師曰：横身三界外，獨脱萬機前。曰：祇如風穴道，長憶江南三月裏，鷓鴣啼處百華香。又作麽生？師曰：説這箇不唧𠺕漢作麽？曰：嫩竹摇金風細細，百華鋪地日遲遲。師曰：你向甚麽處見風穴？曰：眼裏耳裏絶瀟灑。師曰：料掉無交涉。問：蓮華未出水時如何？師曰：未過冬至莫道寒。曰：出水後如何？師曰：未過夏至莫道熱。曰：出與未出時如何？師曰：三十年後，不要錯舉。問：如何是佛？師曰：無柴猛燒火。曰：如何是法？師曰：貧做富裝裹。曰：如何是僧？師曰：賣扇老婆手遮日。曰：如何是和尚栗棘蓬？師曰：不答此話。曰：爲甚麽不答？師大笑曰：吞不進，吐不出。問：如何是一喝如金剛王寶劒？師曰：古墓毒虵頭戴角。曰：如何是一喝如踞地師子？師曰：虚空笑點頭。曰：如何是一喝如探竿影草？師曰：石人拍手笑呵呵。曰：如何是一喝不作一喝用？師曰：布袋裏猪頭。曰：四喝已蒙師指示，向上還有事也無？師曰：有。曰：如何是向上事？師曰：鋸解秤鎚，隨聲便喝。佛眼忌拈香，龍門和尚闡提潦倒，不信佛法，滅除禪道。拶破毗盧向上關，猫兒洗面自道好。一炷沈香爐上然，换手槌胷空懊惱。遂摇手曰：休懊惱。以坐具搭肩上，作女人拜，曰：莫怪下房媳婦觸忤大人好！室中垂問曰：猫兒爲甚麽愛捉老鼠？又曰：板鳴因甚麽狗吠？師家風嚴冷，初機多憚之。因贊達磨曰：昇元閣前懡㦬，洛陽峰畔乖張，皮髓傳成話霸，隻履無處埋藏。不是一番寒徹骨，争得梅花撲鼻香。雪堂行一見，大稱賞曰：先師猶有此人在。只消此贊，可以坐斷天下人舌頭。由是衲子奔湊。臨終登座，拈拄杖於左邊，卓一下曰：三十二相無此相。於右邊卓一下曰：八十種好無此好。僧繇一筆畫成，誌公露出草藁。又卓一下，顧大衆曰：莫懊惱，直下承當休更討。下座歸方丈，儼然趺坐而逝。火後收靈骨設利，藏所建之塔曰仙人山。
潭州方廣深禪師，僧問：一法若有，毗盧墮在凡夫。萬法若無，普賢失其境界。未審意旨如何？師曰：富嫌千口少，貧恨一身多。
世奇首座者，成都人也。遍依師席，晚造龍門。一日燕坐，瞌睡間羣蛙忽鳴，誤聽爲淨髮版響。亟趨往，有曉之者曰：蛙鳴非版也。師恍然，詣方丈剖露。佛眼曰：豈不見羅㬋羅？師遽止曰：和尚不必舉，待去自看。未幾有省，乃占偈曰：夢中聞版響，覺後蝦䗫啼。蝦䗫與版響，山嶽一時齊。由是益加參究，洞臻玄奥。眼命分座，師固辭，曰：此非細事也。如金針刺眼，毫髮若差，睛則破矣。願生生居學地，而自煅煉。眼因以偈美之曰：有道只因頻退步，謙和元自慣回光。不知已在青雲上，猶更將身入衆藏。暮年，學者力請，不容辭。後因説偈曰：諸法空故我心空，我心空故諸法同。諸法我心無别體，祇在而今一念中。且道是那一念？衆罔措，師喝一喝而終。
温州淨居尼慧温禪師，上堂，舉：法眼示衆曰，三通鼓罷，簇簇上來，佛法人事，一時周畢。師曰：山僧道，三通鼓罷，簇簇上來。拄杖不在，苕帚柄聊與三十。
給事馮楫濟川居士，自壯扣諸名宿，最後居龍門，從佛眼遠禪師。再歲，一日同遠經行法堂，偶童子趨庭，吟曰：萬象之中獨露身。遠拊公背曰：好！聻。公於是契入。紹興丁巳，除給事。會大慧禪師就明慶開堂，慧下座，公挽之曰：和尚每言於士大夫前曰，此生決不作這蟲豸，今日因甚却納敗缺？慧曰：盡大地是箇杲上座，你向甚處見他？公擬對，慧便掌。公曰：是我招得。越月，特丐祠坐夏徑山，榜其室曰不動軒。一日，慧陞座，舉：藥山問石頭曰：三乘十二分教，某甲粗知，承聞南方直指人心，見性成佛，實未明了，伏望慈悲示誨。頭曰：恁麽也不得，不恁麽也不得，恁麽不恁麽總不得。你作麽生？山罔措。頭曰：子緣不在此，可往江西見馬大師去。山至馬祖處，亦如前問。祖曰：有時教伊揚眉瞬目，有時不教伊揚眉瞬目。有時教伊揚眉瞬目者是，有時教伊揚眉瞬目者不是。山大悟。慧拈罷，公隨至方丈曰：適來和尚所舉底因緣，某理會得了。慧曰：你如何會？公曰：恁麽也不得囌嚧娑婆訶，不恁麽也不得㗭唎娑婆訶。恁麽不恁麽，總不得囌嚧㗭唎娑婆訶。慧印之以偈曰：梵語唐言打成一塊。咄哉俗人，得此三昧。公後知卭州，所至宴晦無倦。嘗自詠曰：公事之餘喜坐禪，少曾將脇到牀眠。雖然現出宰官相，長老之名四海傳。至二十三年秋，乞休致，預報親知，期以十月三日報終。至日，令後廳置高座，見客如平時。至辰巳間，降堦望闕肅拜。請漕使攝卭事，著僧衣履，踞高座，囑諸官吏及道俗，各宜向道，扶持教門，建立法幢。遂拈拄杖按膝，蜕然而化。漕使請曰：安撫去住如此自由，何不留一頌以表罕聞？公張目，索筆書曰：初三十一，中九下七，老人言盡，龜哥眼赤。竟爾長往。建炎後名山巨刹，教藏多不存，公累以己俸印施，凡一百二十八藏，用祝君壽，以康兆民。門人蒲大聘嘗誌其事，有語録、頌古行於世。
潭州大潙月庵善果禪師，信州余氏子。上堂：奚仲造車一百輻，拈却兩頭除却軸。以拄杖打一圓相曰：且莫錯認定盤星。卓一卓，下座，謝供頭。上堂：解猛虎頷下金鈴，驚羣動衆。取蒼龍穴裏明珠，光天照地。山僧今日到此，讚歎不及。汝等諸人，合作麽生？竪起拂子曰：貶上眉毛，速須薦取。擲拂子，下座。上堂：心生法亦生，心滅法亦滅。心法兩俱忘，烏龜唤作鼈。諸禪德，道得也未？若道得，道林與你拄杖子。其或未然，歸堂喫茶去。僧問：達磨九年面壁時如何？師曰：魚行水濁。曰：二祖禮三拜，爲甚麽却得其髓？師曰：地肥茄子大。曰：祇如一華開五葉，結果自然成，明甚麽邊事？師曰：賊以贓爲驗。曰：有時乘好月，不覺過滄洲。師曰：闍黎無分。問：有句無句，如藤倚樹時如何？師曰：驗盡當行家。曰：樹倒藤枯，句歸何處？又作麽生？師曰：風吹日炙。曰：潙山呵呵大笑，聻！師曰：波斯讀梵字。曰：道吾推倒泥裏，潙山不管，此意又且如何？師曰：有理不在高聲。曰：羅山道：道吾是撮馬糞漢。又作麽生？師曰：多口阿師。曰：今日足見老師七通八達。師曰：仰面哭蒼天。僧禮拜。師曰：過。問：蓮花未出水時如何？師曰：乾坤無異色。曰：出水後如何？師曰：徧界有清香。
合州釣魚臺石頭自回禪師，本郡人也。世爲石工，雖不識字，志慕空宗，每求人口授法華，能誦之。棄家投大隨，供掃洒。寺中令取崖石，師手不釋鎚鑿，而誦經不輟口。隨見而語曰：今日硿磕，明日硿磕，死生到來，作甚折合？師愕然，釋其器。設禮，願聞究竟法，因隨至方丈。隨令且罷誦經，看趙州勘婆因緣。師念念不去心。久之，因鑿石，石稍堅，盡力一鎚，瞥見火光，忽然省徹。走至方丈，禮拜呈頌曰：用盡工夫，渾無巴鼻。火光迸散，元在這裏。隨忻然曰：子徹也。復獻趙州勘婆頌曰：三軍不動旗閃爍，老婆正是魔王脚。趙州無柄鐵掃帚，掃蕩煙塵空索索。隨可之，遂授以僧服。人以其爲石工，故有回石頭之稱也。上堂：參禪學道，大似井底叫渴相似，殊不知塞耳塞眼，回避不及。且如十二時中，行住坐卧，動轉施爲，是甚麽人使作？眼見耳聞，何處不是路頭？若識得路頭，便是大解脱路。方知老漢與你證明，山河大地與你證明，所以道：十方薄伽梵，一路涅槃門。諸仁者，大凡有一物當途，要見一物之根源。一物無處，要見一物之根源。見得根源，源無所源。所源既非，何處不圓？諸禪德，你看老漢有甚麽勝你處，諸人有甚麽不如老漢處？還會麽？太湖三萬六千頃，月在波心説向誰？
潼川府護聖愚丘居静禪師，成都楊氏子。年十四，禮白馬安慧爲師。聞南堂道望，遂往依焉。堂舉香嚴枯木裏龍吟話，往返酬詰，師於言下大悟。一日，堂問曰：莫守寒巖異草青，坐却白雲宗不妙。汝作麽生？師曰：且須揮劔。若不揮劔，漁父棲巢。堂矍然曰：這小厮兒。師珍重便行。出住東巖。上堂：月生一，東巖乍住增愁寂。紅塵世路有多端，米麵倉儲無顆粒。崖爲伴，泉爲匹，颯颯清風來入室。山王土地暗中忙，雲版鐘魚偷淚滴。世人莫道守空巖，亦有東籬打西壁。嘗謂衆曰：參學至要，不出先南堂道：最初句及末後句，透得過者，一生事畢。儻或未然，更與你分作十門，各各印證自心，還得穩當也未？一、須信有教外别傳。二、須知有教外别傳。三、須會無情説法與有情説法無二。四、須見性如觀掌中之物，了了分明，一一田地穩密。五、須具擇法眼。六、須行鳥道玄路。七、須文武兼濟。八、須摧邪顯正。九、須大機大用。十、須向異類中行。凡欲紹隆法種，須盡此綱要，方坐得這曲彔牀子，受得天下人禮拜，敢與佛祖爲師。若不到恁麽田地，祇一向虚頭，他時異日，閻老子未放你在。間有學者各門頌出，呈師，師以頌示曰：十門綱要掌中施，機會來時自有爲。作者不須排位次，大都首末是根基。
簡州南巖勝禪師，上堂召大衆曰：護生須是殺，殺盡始安居。會得箇中意，分明在半途。且道到家一句又作麽生？釋迦彌勒没量大，看來猶祇是他奴。僧問：放行五位卽不問，把定三關事若何？師曰：横按鏌鎁全正令。曰：把定三關蒙指示，放行五位事如何？師曰：太平寰宇斬癡頑。曰：恁麽則南巖門下，土曠人稀。師曰：靈利衲僧，祇消一點。曰：自古自今，同生同死時如何？師曰：家賊難防。曰：今日學人小出大遇去也。師便打。曰：須是老僧打你始得。僧禮拜，師曰：切忌詐明頭。
常德府梁山廓庵師遠禪師，合川魯氏子。上堂，舉楊岐三脚驢子話，乃召大衆曰：楊其湯者，莫若撲其火；壅其流者，莫若杜其源。此乃智人之明鑒。佛法之至論，正在斯焉。這因緣，如今叢林中提唱者甚多，商量者不少。有般底，祇道宗師家無固必，凡有所問，隨口便答。似則也似，是卽未是。若恁麽，祇作箇乾無事會。不見楊岐用處，乃至祖師，千差萬别，方便門庭，如何消遣？又有般底，祇向佛邊會，却與自己没交涉。古人道，凡有言句，須是一一消歸自己，又作麽生？又有般底，一向祇作自己會，棄却古人用處，唯知道明自己事，古人方便却如何消遣？既消遣不下，却似抱橋柱澡洗，要且放手不得。此亦是一病。又有般底，却去脚多少處會。若恁麽會，此病最難醫也。所以他語有巧妙處，參學人卒難摸索，纔擬心則差了也。前輩謂之楊岐宗旨，須是他屋裏人，到恁麽田地，方堪傳授。若不然者，則守死善道之謂也。這公案直須還他透頂徹底漢，方能了得。此非止禪和子會不得，而今天下叢林中，出世爲人底，亦少有會得者。若要會去，直須向威音那畔，空劫已前，輕輕覷著，提起便行，捺著便轉。却向萬仞峯前進一步，可以籠罩古今，坐斷天下人舌頭。如今還有恁麽者麽？有則出來道看。如無，更聽一頌：三脚驢子弄蹄行，直透威音萬丈坑。雲在嶺頭閑不徹，水流澗下太忙生。湖南長老誰解會，行人更在青山外。上堂：天得一以清，地得一以寧，君王得一以治天下。這箇説話，是家常茶飯。須知衲僧家，别有奇特處始得。且道衲僧門下有甚奇特處？天得一，斗牛女虚危室壁。地得一，萬象森羅及瓦礫。君王得一，上下四維無等匹。且道衲僧得一時如何？要見客從何處來，閑持經卷倚松立。浴佛上堂，舉藥山浴佛公案，拈云：這僧問處，依稀越國，髣髴楊州。藥山答來，眼似流星，機如掣電。點檢將來，二俱不了。若是山僧卽不然，當是時，纔見他問，只浴得這箇，且不浴得那箇。但轉木杓柄與伊，待他擬議之間，攔面便潑。假饒這僧有大神通，具大智慧，也無施展處。敢問大衆，這箇卽且置唤甚麽作那箇？下座：佛殿燒香，爲你説破。師有十牛圖并頌行于世。
嘉州能仁默堂紹悟禪師，結夏上堂：最初一步，十方世界現全身。末後一言，一微塵中深鎖斷。有時提起，如倚天長劔，光耀乾坤。有時放下，似紅爐點雪，虚含萬象。得到恁麽田地，夭魔外道，拱手歸降。三世諸佛，一時稽首。便可以大圓覺爲我伽藍，於一毫端現寶王刹。如是則朝往西天，暮歸東土，亦是禁足。百花叢裏坐，婬坊酒肆行，亦是禁足。雖然如是，不曾動著這裏一步。恁麽則九旬無虚棄之功，百劫有今時之用。堪報不報之恩，以助無爲之化。此卽是涅槃妙心，金剛王寶劔。敢問大衆，作麽生得到這田地去？如人上山，各自努力。上堂，舉趙州訪二庵主公案，頌曰：一重山盡一重山，坐斷孤峯子細看。霧卷雲收山嶽静，楚天空闊一輪寒。
彭州土溪智陀子言庵主，綿州人也。初至大隨，聞舉石頭和尚示衆偈，倏然領旨。歸隱土溪，懸崖絶壑間有石若蹲異獸。師鑿以爲室，中發異泉，無涸溢，四衆訝之。居三十年，化風盛播。室成日，作偈曰：一擊石庵全，縱横得自然。清涼無暑氣，涓潔有甘泉。寬廓含沙界，寂寥絶衆緣。箇中無限意，風月一牀眠。
劍門南修造者，淳厚之士也。自大隨一語契投，服勤不怠。歸謁崇化贇禪師，坐次，贇以宗門三印問之，南曰：印空印泥印水，平地寒濤競起。假饒去就十分，也是靈龜曳尾。
莫將尚書，字少虚，家世豫章分寧。因官西蜀，謁南堂静禪師咨決心要。堂使其向一切處提撕。適如厠，俄聞穢氣，急以手掩鼻。遂有省，卽呈以偈曰：從來姿韻愛風流，幾笑時人向外求。萬别千差無覓處，得來元在鼻尖頭。南堂答曰：一法纔通法法周，縱横妙用更何求？青虵出匣魔軍伏，碧眼胡僧笑點頭。
龍圖王蕭居士，字觀復。留昭覺日，聞開静板聲，有省。問南堂曰：某有箇見處，纔被人問，却開口不得。未審過在甚處？堂曰：過在有箇見處。堂却問：朝斾幾時到任？公曰：去年八月四日。堂曰：自按察幾時離衙？公曰：前月二十。堂曰：爲甚麽道開口不得？公乃契悟。
蘄州龍華高禪師，上堂：象王行，師子住，赤脚崑崙眉卓竪。寒山拾得笑呵呵，指點門前老松樹。且道他指點箇甚麽？忽然風吹倒時，好一堆柴。
泉州教忠晦庵彌光禪師，閩之李氏子。兒時寡言笑，聞梵唄則喜。十五，依幽巖文慧禪師圓頂。猶喜閲羣書。一日曰：既剃髮染衣，當期悟徹。豈醉於俗典邪？遂出嶺，謁圓悟禪師於雲居。次參黄檗祥高庵悟，機語皆契。以淮楚盗起，歸謁佛心，會大慧寓廣，因往從之。慧謂曰：汝在佛心處所得者，試舉一二看。師舉佛心上堂拈普化公案曰：佛心卽不然，總不恁麽來時，如何劈脊便打，從教徧界分身。慧曰：汝意如何？師曰：某不肯他後頭下箇注脚。慧曰：此正是以病爲法。師毅然無信可意。慧曰：汝但揣摩看。師竟以爲不然。經旬，因記海印信禪師拈曰：雷聲浩大，雨點全無。始無滯，趨告慧。慧以舉道者見琅邪并玄沙未徹語詰之。師對已，慧笑曰：雖進得一步，祇是不著所在。如人斫樹，根下一刀，則命根斷矣。汝向枝上斫，其能斷命根乎？今諸方浩浩説禪者，見處總如此，何益於事？其楊岐正傳，三四人而已。師愠而去。翌日，慧問：汝還疑否？師曰：無可疑者。慧曰：祇如古人相見，未開口時已知虚實，或聞其語，便識淺深。此理如何？師悚然汗下，莫知所詣。慧令究有句無句。慧過雲門庵，師侍行，一日問曰：某到這裏，不能得徹，病在甚處？慧曰：汝病最癖，世醫拱手。何也？别人死了活不得，汝今活了未曾死。要到大安樂田地，須是死一回始得。師疑情愈深，後入室，慧問：喫粥了也，洗鉢盂了也？去却藥忌，道將一句來。師曰：裂破。慧震威喝曰：你又説禪也。師卽大悟。慧撾鼓告衆曰：龜毛拈得笑咍咍，一擊萬重關鏁開。慶快平生在今日，孰云千里賺吾來？師亦以頌呈之曰：一拶當機怒雷吼，驚起須彌藏北斗。洪波浩渺浪滔天，拈得鼻孔失却口。住後，上堂：有句無句，如藤倚樹。放憨作麽？及乎樹倒藤枯，句歸何處？情知汝等諸人，卒討頭鼻不著，爲甚如此？祇爲分明極，翻令所得遲。上堂：夢幻空花，何勞把捉？得失是非，一時放却。擲拂子曰：山僧今日已是放下了也。汝等諸人，又作麽生？復曰：侍者收取拂子。僧問：文殊爲甚麽出女子定不得？師曰：山僧今日困。曰：罔明爲甚麽却出得？師曰：令人疑著。曰：恁麽則擘開華嶽千峯秀，放出黄河一派清。師曰：一任卜度。
江州東林卍庵道顔禪師，潼川人，族鮮于氏。久參圓悟，微有省發。洎悟還蜀，囑依妙喜，仍以書致喜曰：顔川彩繪已畢，但欠點眼耳。他日嗣其後，未可量也。喜居雲門及洋嶼，師皆在焉。朝夕質疑，方大悟。住後，上堂：一葉落，天下秋。一塵起，大地收。鳥窠吹布毛，便有人悟去。今時學者，爲甚麽却不識自己？良久曰：莫錯怪人好！上堂：欲識諸佛心，但向衆生心行中識取。欲識常住不凋性，但向萬物遷變處會取。還識得麽？欲得不招無間業，莫謗如來正法輪。上堂：諸人知處，良遂總知。良遂知處，諸人不知。作麽生是良遂知處？乃曰：鸕鷀語鶴。上堂：仲冬嚴寒，三界無安。富者快樂，貧者饑寒。不識玄旨，錯認定盤。何也？牛頭安尾上，北斗面南看。上堂：一滴滴水，一滴滴凍。天寒人寒，風動幡動。雲門扇子，𨁝跳上三十三天，築著帝釋鼻孔。東海鯉魚，打一棒雨似盆傾，不出諸人十二時中尋常受用。上堂云：圓通門户，八字打開。若是從門入得，不堪共語。須是入得無門之門，方可坐登堂奥。所以道，過去諸如來，斯門已成就。現在諸菩薩，今各入圓明。未來參學人，當依如是法。從上諸聖，幸有如此廣大門風，不能繼紹，甘自鄙棄。穿窬牆壁，好不丈夫！敢問大衆，無門之門作麽生入？良久云：非唯觀世音，我亦從中證。上堂：元宵已過，化主出門。六羣比丘，各從其類。此衆無復枝葉，純有貞實。如是增上慢人，退亦佳矣。麒麟不爲瑞，鸑鷟不爲榮，麥秀兩岐，禾登九穗，總不消得。但願官中無事，林下棲禪，水牯牛飽卧斜陽，擔板漢清貧長樂。粥足飯足，俯仰隨時。筋籠不亂攙匙，老鼠不咬甑箄。山家活計，淡薄長情。不敬功德天，誰嫌黑暗女？有智主人，二俱不受。良久曰：君子愛財，取之以道。上堂：去年寒食後，今年寒食前。日日是好日，不是正中偏。上堂：客舍久留連，家鄉夕照邊。簷懸三月雨，水没兩湖蓮。鑊漏燒燈盞，柴生滿竈煙。已忘南北念，入望盡平川。上堂：旃檀林，無雜樹，鬱密深沉師子住。所以旃檀叢林，旃檀圍繞。荆棘叢林，荆棘圍繞。一人爲主，兩人爲伴，成就萬億國土。士農工商，若夜叉，若羅刹，見行魔業，優哉游哉，聊以卒歲。僧問：香嚴上樹話，意旨如何？師曰：描不成，畫不就。曰：李陵雖好手，争奈陷番何！師曰：甚麽處去來？問：如何是佛？師曰：汝是元固。僧近前曰：喏，喏。師曰：裩無襠，袴無口。問：如何是佛？師曰：誌公和尚。曰：學人問佛，何故答誌公和尚？師曰：誌公不是閑和尚。曰：如何是法？師曰：黄絹幼婦，外孫韲臼。曰：是甚麽章句？師曰：絶妙好辤。曰：如何是僧？師曰：釣魚船上謝三郎。曰：何不直説？師曰：玄沙和尚。曰：三寶已蒙師指示，向上宗乘事若何？師曰：王喬詐仙得仙。僧呵呵大笑，師乃叩齒。
福州西禪懶庵鼎需禪師，本郡林氏子。幼舉進士有聲。年二十五，因讀遺教經，忽曰：幾爲儒冠誤。欲去家，母難之。以親迎在期，師乃絶之曰：夭桃紅杏，一時分付春風。翠竹黄花，此去永爲道伴。竟依保壽樂禪師爲比丘。一錫湖湘，徧參名宿，法無異味。歸里結庵，於羌峰絶頂，不下山者三年。佛心才禪師挽出，首衆於大乘。嘗問學者卽心卽佛因緣。時妙喜庵于洋嶼，師之友彌光與師書云：庵主手段，與諸方别。可來少款，如何？師不答，光以計邀師飯，師往赴之。會妙喜爲諸徒入室，師隨喜焉。妙喜舉：僧問馬祖：如何是佛？祖云：卽心是佛。作麽生？師下語，妙喜詬之曰：你見解如此，敢妄爲人師耶？鳴鼓普説，訐其平生珍重得力處，排爲邪解。師淚交頤，不敢仰視。默計曰：我之所得，既爲所排。西來不傳之旨，豈止此耶？遂歸心弟子之列。一日，喜問曰：内不放出，外不放入。正恁麽時如何？師擬開口，喜拈竹篦，劈脊連打三下。師於此大悟，厲聲曰：和尚已多了也。喜又打一下，師禮拜。喜笑云：今日方知吾不汝欺也。遂印以偈云：頂門竪亞摩醯眼，肘後斜懸奪命符。瞎却眼，卸却符，趙州東壁掛葫蘆。於是聲名喧動叢林。住後，上堂曰：句中意，意中句，須彌聳于巨川。句剗意，意剗句，烈士發乎狂矢。任待牙如劔樹，口似血盆，徒逞詞鋒，虚張意氣。所以淨名杜口，早涉繁詞。摩竭掩關，已揚家醜。自餘瓦棺老漢、巖頭大師，向羌峰頂上，拏風鼓浪，翫弄神變。脚跟下好與三十。且道過在甚麽處？良久云：機關不是韓光作，莫把胷襟當等閑。至節，上堂云：二十五日已前，羣陰消伏，泥龍閉户。二十五日已後，一陽來復，鐵樹開花。正當二十五日，塵中醉客，騎驢騎馬，前街後街，遞相慶賀。物外閑人，衲帔蒙頭，圍爐打坐。風蕭蕭，雨蕭蕭，冷湫湫。誰管你張先生，李道士，胡達磨。上堂：懶翁懶中懶，最懶懶説禪。亦不重自己，亦不重先賢。又誰管你地，又誰管你天。物外翛然無箇事，日上三竿猶更眠。上堂，舉：僧問趙州：如何是古人言？州云：諦聽諦聽。師曰：諦聽卽不無，切忌唤鐘作甕。室中問僧：萬法歸一，一歸何處？曰：新羅國裏。師曰：我在青州作一領布衫，重七斤。聻！曰：今日親見趙州。師曰：前頭見，後頭見？僧乃作斫額勢。師曰：上座甚處人？曰：江西。師曰：因甚麽却來這裏納敗缺？僧擬議，師便打。
福州東禪蒙庵思岳禪師，上堂：蛾羊蟻子説一切法，牆壁瓦礫現無邊身。見處既精明，聞中必透脱。所以雪峯和尚凡見僧來，輥出三箇木毬，如弄雜劇相似。玄沙便作斫牌勢，卑末謾道將來，普賢今日謗古人，千佛出世，不通懺悔。這裏有人謗普賢，定入拔舌地獄。且道謗與不謗者是誰？心不負人，面無慚色。上堂：達磨來時，此土皆知梵語。及乎去後，西天悉會唐言。若論直指人心，見性成佛，大似羚羊掛角，獵犬尋蹤。一意乖疏，萬言無用。可謂來時他笑我，不知去後我笑他。唐言梵語親分付，自古齋僧怕夜茶。上堂：臘月初，歲云徂。黄河凍已合，深處有嘉魚。活鱍鱍，跳不脱，又不能相煦以濕，相濡以沫。慚愧菩薩摩訶薩，春風幾時來，解此黄河凍？令魚化作龍，直透桃花浪。會卽便會，癡人面前且莫説夢。上堂，僧問：如何是初日分，以恒河沙等身布施？師曰：從苗辨地，因語識人。曰：如何是中日分，復以恒河沙等身布施？師曰：築著磕著。曰：如何是後日分，亦以恒河沙等身布施？師曰：向下文長，付在來日。復曰：一轉語如天普蓋，似地普擎。一轉語，舌頭不出口。一轉語，且喜没交涉。要會麽？慚愧！世尊面赤，不如語直。大小岳上座，口似磉盤，今日爲這問話僧講經，不覺和注脚一時説破。便下座。上堂：啞却我口，直須要道。塞却你耳，切忌蹉過。昨日有人從天台來，却道泗洲大聖在洪州打坐。十字街頭賣行貨。是甚麽？斷跟草鞋，尖簷席帽。
福州西禪此庵守淨禪師，上堂：談玄説妙，撒屎撒尿。行棒行喝，將鹽止渴。立主立賓，華擘宗乘。設或總不恁麽，又是鬼窟裏坐。到這裏，山僧已是打退鼓。且道諸人，尋常心憤憤，口悱悱，合作麽生？莫將閑學解，埋没祖師心。上堂：若也單明自己，不悟目前，此人有眼無足。若也祇悟目前，不明自己，此人有足無眼。直得眼足相資，如車二輪，如鳥二翼，正好勘過了打。上堂：九夏炎炎大熱，木人汗流不輟。夜來一雨便涼，莫道山僧不説。以拂子擊禪牀，下座。上堂：若欲正提綱，直須大地荒。欲來衝雪刃，未免露鋒鋩。當恁麽時，釋迦老子出頭不得卽不問，你諸人祇如馬鐙裏藏身，又作麽生話會？上堂：道是常道，心是常心。汝等諸人，聞山僧恁麽道，便道我會也。大盡三十日，小盡二十九。頭上是天，脚下是地。耳裏聞聲，鼻裏出氣。忽若四大海水在汝頭上，毒虵穿你眼睛，蝦蟆入你鼻孔，又作麽生？上堂：文殊普賢談理事，臨濟德山行棒喝。東禪一覺到天明，偏愛風從涼處發。咄！上堂：善鬭者不顧其首，善戰者必獲其功。其功既獲，坐致太平。太平既致，高枕無憂。罷拈三尺劔，休弄一張弓。歸馬于華山之陽，放牛于桃林之野。風以時而雨以時，漁父歌而樵人舞。雖然如是，堯舜之君，猶有化在。争似乾坤收不得，堯舜不知名，渾家不管興亡事，偏愛和雲占洞庭。上堂：閉却口，時時説。截却舌，無間歇。無間歇，最奇絶。最奇絶，眼中屑。既是奇絶，爲甚麽却成眼中屑？了了了時無可了，玄玄玄處亦須呵。上堂：佛祖頂𩕋上，有潑天大路。未透生死關，如何敢進步？不進步，大千没遮護。一句絶言詮，那吒擎鐵柱。開堂，拈香罷，就座。南堂和尚白槌曰：法筵龍象衆，當觀第一義。師隨聲便喝曰：此是第幾義？久參先德，已辨來端。後學有疑，不妨請問。僧問：阿難問迦葉，世尊傳金襴外，别傳何物？迦葉唤阿難，阿難應諾。未審此意如何？師曰：切忌動著。曰：祇如迦葉道倒却門前刹竿著，又作麽生？師曰：石牛横古路。曰：祇如和尚於佛日處，還有這箇消息也無？師曰：無這箇消息。曰：争奈定光金地遥招手，智者江陵暗點頭。師曰：莫將庭際栢，輕比路傍蒿。僧禮拜，師乃曰：定光金地遥招手，智者江陵暗點頭。已是白雲千萬里，那堪於此未知休。設或於此便休去，一場狼藉不少，還有檢點得出者麽？如無，山僧今日失利！僧問：佛佛授手，祖祖相傳。未審傳箇甚麽？師曰：速禮三拜。問：不施寸刃，請師相見。師曰：逢强卽弱。曰：何得埋兵掉鬭。師曰：祇爲闍黎寸刃不施。曰：未審向上還有事也無？師曰：有。曰：如何是向上事？師曰：敗將不斬。問：古佛堂前，甚麽人先到？師曰：無眼村翁。曰：未審如何趣向？師曰：楖栗横擔。
建寧府開善道謙禪師，本郡人。初之京師依圓悟，無所省發。後隨妙喜庵居泉南，及喜領徑山，師亦侍行。未幾，令師往長沙通紫巖居士張公書，師自謂：我參禪二十年，無入頭處。更作此行，決定荒廢。意欲無行。友人宗元者叱曰：不可在路便參禪不得也，去，吾與汝俱往。師不得已而行，在路泣語元曰：我一生參禪，殊無得力處。今又途路奔波，如何得相應去？元告之曰：你但將諸方參得底，悟得底，圓悟妙喜爲你説得底，都不要理會。途中可替底事，我盡替你。只有五件事替你不得，你須自家支當。師曰：五件者何事，願聞其要。元曰：著衣喫飯，屙屎放尿，駝箇死屍路上行。師於言下領旨，不覺手舞足蹈。元曰：你此回方可通書。宜前進，吾先歸矣。元卽回徑山，師半載方返。妙喜一見而喜曰：建州子，你這回别也。住後，上堂：竺土大僊心，東西密相付。如何是密付底心？良久云：八月秋，何處熱？上堂：壁立千仞，三世諸佛，措足無門。是則是，太殺不近人情。放一線道，十方刹海，放光動地。是則是，争奈和泥合水。須知通一線道處壁立千仞，壁立千仞處通一線道。横拈倒用，正按傍提，電激雷奔，崖頽石裂。是則是，猶落化門到這裏。壁立千仞也没交涉，通一線道也没交涉。不近人情，和泥合水，總没交涉。只這没交涉，也則没交涉。是則是，又無佛法道理。若也出得這四路頭，管取乾坤獨步。且獨步一句作麽生道？莫怪從前多意氣，他家曾踏上頭關。上堂：去年也有箇六月十五，今年也有箇六月十五。去年六月十五，少却今年六月十五。今年六月十五，多却去年六月十五。多處不用減，少處不用添。既不用添，又不用減，則多處多用，少處少用。乃喝一喝曰：是多是少？良久曰：箇中消息子，能有幾人知？上堂：洞山麻三斤，將去無星秤子上定過，每一斤恰有一十六兩，二百錢重，更不少一氂。正與趙州殿裏底一般，祇不合被大愚鋸解秤鎚，却教人理會不得。如今若要理會得，但問取雲門乾屎橛。上堂：有句無句，如藤倚樹。撞倒燈籠，打破露柱。佛殿奔忙，僧堂回顧。子細看來，是甚家具？咄！祇堪打老鼠。上堂：諸人從僧堂裏恁麽上來，少間，從法堂頭恁麽下去，並不曾差了一步。因甚麽却不會？良久曰：祇爲分明極，翻令所得遲。
慶元府育王佛照德光禪師，臨江軍彭氏子。志學之年，依本郡東山光化寺吉禪師落髮。一日入室，吉問：不是心，不是佛，不是物，是甚麽？師罔措。遂致疑，通夕不寐。次日，詣方丈請益：昨日蒙和尚垂問，既不是心，又不是佛，又不是物，畢竟是甚麽？望和尚慈悲指示。吉震威一喝曰：這沙彌，更要我與你下注脚在？拈棒劈脊打出，師於是有省。後謁月庵果、應庵華、百丈震，終不自肯。適大慧領育王，四海英材鱗集，師亦與焉。大慧室中問師：唤作竹箆則觸，不唤作竹箆則背。不得下語，不得無語。師擬對，慧便棒。師豁然大悟，從前所得，瓦解冰消。初住台之光孝，僧問：浩浩塵中，如何辨主？師曰：巾峯頂上塔心尖。上堂：臨濟三遭痛棒，大愚言下知歸。興化於大覺棒頭，明得黄檗意旨。若作棒會，入地獄如箭射；若不作棒會，入地獄如箭射。衆中商量，盡道赤心片片，恩大難酬。總是識情卜度，未出陰界。且如臨濟悟去，是得黄檗力，是得大愚力？若也見得，許你頂門眼正，肘後符靈。其或未然，鴻福更爲諸人通箇消息。丈夫氣宇衝牛斗，一踏鴻門兩扇開。上堂：七手八脚，三頭兩面，耳聽不聞，眼覷不見。苦樂逆順，打成一片。且道是甚麽？路逢死虵莫打殺，無底籃子盛將歸。上堂：聞聲悟道，落二落三。見色明心，錯七錯八。生機一路，猶在半途。且道透金剛圈、吞栗棘蓬底是甚麽人？披蓑側立千峯外，引水澆蔬五老前。師住靈隱日，孝宗皇帝嘗詔問道，留宿内觀堂。奏對機緣，備于本錄。後示寂，塔全身於鄮峰東庵。
常州華藏遯庵宗演禪師，福州鄭氏子。上堂，拈起拄杖曰：識得這箇，一生參學事畢。古人恁麽道，華藏則不然。識得這箇，更須買草鞋行脚。何也？到江吴地盡，隔岸越山多。臘旦，上堂：一九與二九，相逢不出手。世間出世間，無剩亦無少。遂出手曰：華藏不惜性命，爲諸人出手去也。劈面三拳，攔腮一掌，靈利衲僧，自知痛痒。且轉身一句作麽生道？巡堂喫茶去。上堂，舉：南泉和尚道：我十八上便解作活計。趙州和尚道：我十八上便解破家散宅。師云：南泉趙州也是徐六擔板，祇見一邊。華藏也無活計可作，亦無家宅可破，逢人突出老拳，要伊直下便到。且道到後如何？三十六峯觀不足，却來平地倒騎驢。
慶元府天童無用淨全禪師，越州翁氏子。上堂：學佛止言真不立，參禪多與道相違。忘機忘境急回首，無地無錐轉步歸。佛不是，心亦非，覿體承當絶所依。萬古碧潭空界月，再三撈摝始應知。上堂，良久召衆曰：還知麽？復曰：敗缺不少。上堂，舉：長沙示衆曰：百尺竿頭坐底人，雖然得入未爲真。百尺竿頭須進步，十方世界現全身。大慧先師道：要見長沙麽？更進一步。保寧則不然，要見長沙麽？更退一步。畢竟如何？换骨洗腸重整頓，通身是眼更須參。師到靈隱，請上堂：靈山正派，達者猶迷。明來暗來，誰當辨的？雙收雙放，孰辨端倪？直饒千聖出來，也祇結舌有分。何故？人歸大國方爲貴，水到瀟湘始是清。復曰：適來松源和尚舉竹箆話，令天童納敗缺。諸人要知麽？聽取一頌：黑漆竹箆握起，迅雷不及掩耳。德山臨濟茫然，懵底如何插觜？大慧嘗舉靈雲悟桃花問師，師曰：靈雲一見兩眉横，引得漁翁良計生。白浪起時抛一釣，任教魚鼈競頭争。師自贊曰：匙挑不上箇村夫，文墨胷中一點無。曾把虚空揣出骨，惡聲贏得滿江湖。後示寂，塔于本山。
大潙法寶禪師，福州人也。上堂：唤作竹箆則觸，不唤作竹箆則背。直須師子齩人，莫學韓獹逐塊。阿呵呵！會不會？金剛脚下鐵崑崙，捉得明州憨布袋。上堂：千般言，萬種喻，祇要教君早回去。夜來一片黑雲生，莫教錯却山前路。咄！
福州玉泉曇懿禪師，久依圓悟，自謂不疑。紹興初，出住興化祥雲，法席頗盛。大慧入閩，知其所見未諦，致書令來，師遲遲。慧小參，且痛斥，仍榜告四衆。師不得已，破夏謁之。慧鞫其所證，既而曰：汝恁麽見解，敢嗣圓悟老人邪？師退院親之。一日入室，慧問：我要箇不會禪底做國師。師曰：我做得國師去也。慧喝出。居無何，語之曰：香嚴悟處不在擊竹邊，俱胝得處不在指頭上。師乃頓明。後住玉泉，爲慧拈香。繼省慧於小谿。慧陞座，舉：雲門一日拈拄杖示衆曰：凡夫實謂之有，二乘析謂之無，緣覺謂之幻有，菩薩當體卽空。衲僧見拄杖子但唤作拄杖子。行但行，坐但坐，總不得動著。慧曰：我不似雲門老人，將虚空剜窟竉。驀拈拄杖曰：拄杖子不屬有，不屬無，不屬幻，不屬空。卓一下曰：凡夫、二乘、緣覺、菩薩，盡向這裏，各隨根性，悉得受用。唯於衲僧分上，爲害爲寃，要行不得行，要坐不得坐。進一步，則被拄杖子迷却路頭；退一步，則被拄杖子穿却鼻孔。卽今莫有不甘底麽？試出來與拄杖子相見。如無，來年更有新條在，惱亂春風卒未休。正恁麽時合作麽生？下座，煩玉泉爲衆拈出。師登座，敍謝畢，遂舉前話，曰：適來堂頭和尚恁麽批判，大似困魚止濼，病鳥棲蘆。若是玉泉則不然。拈拄杖曰：拄杖子能有、能無、能幻、能空，凡夫、二乘、緣覺、菩薩，卓一下曰：向這裏百雜碎。唯於衲僧分上，如龍得水，似虎靠山。要行便行，要坐便坐。進一步則乾坤震動，退一步則草偃風行。且道不進不退一句作麽生道？良久曰：閑持經卷倚松立，笑問客從何處來？
饒州薦福悟本禪師，江州人也。自江西雲門參侍妙喜，至泉南小谿，于時英俊畢集，受印可者多矣。師私謂其棄已，且欲發去。妙喜知而語之曰：汝但專意參究，如有所得，不待開口，吾已識也。既而有聞師入室者，故謂師曰：本侍者參禪許多年，逐日只道得箇不會。師詬之曰：這小鬼你未生時，我已三度霍山廟裏退牙了，好教你知。由是益鋭志，以狗子無佛性話，舉無字而提撕。一夕將三鼓，倚殿柱昬寐間，不覺無字出口吻，忽爾頓悟。後三日，妙喜歸自郡城，師趨丈室，足纔越閫，未及吐詞。妙喜曰：本鬍子這回方是徹頭也。住後，上堂：高揖釋迦、不拜彌勒者，與三十拄杖。何故？爲他祇會步步登高，不會從空放下。東家牽犁、西家拽杷者，與三十拄杖。何故？爲他祇會從空放下，不會步步登高。山僧恁麽道，還有過也無？衆中莫有點檢得出者麽？若點檢得出，須彌南畔，把手共行。若點檢不出，布袋裏老鵶，雖活如死。上堂：釋迦掩室於摩竭，淨名杜口於毗耶，須菩提唱無説而顯道，釋梵絶眎聽而雨華。大衆，這一隊不唧𠺕漢，無端將祖父田園私地結契，各據四至界分，方圓長短，一時花擘了也。致令後代兒孫，千載之下，上無片瓦蓋頭，下無卓錐之地。博山當時若見，十字路頭掘箇無底深坑，唤來一時埋却，免見遞相鈍置。何謂如此？不見道，家肥生孝子，國霸有謀臣。上堂：乾闥婆王曾奏樂，山河大地皆作舞。争如跛脚老雲門，解道臘月二十五。博山今日有條攀條，無條攀例，也要應箇時節。驀拈拄杖，横按膝上，作撫琴勢云：還有聞絃賞音者麽？良久云：直饒便作鳳凰鳴，畢竟有誰知指法？卓一下，下座。
慶元府育王大圓遵璞禪師，福州人。幼同玉泉懿問道圓悟。數載後還里，佐懿於莆中祥雲。紹興甲寅，大慧居洋嶼，師往訊之。入室次，慧問三聖興化出不出、爲人不爲人話：你道這兩箇老漢，還有出身處也無？師於慧膝上打一拳。慧曰：祇你這一拳，爲三聖出氣，爲興化出氣？速道！速道！師擬議，慧便打。復謂曰：你第一不得忘了這一棒。後因慧室中問僧曰：德山見僧入門便棒，臨濟見僧入門便喝，雪峯見僧入門便道是甚麽？睦州見僧便道現成公案，放你三十棒。你道這四箇老漢，還有爲人處也無？僧曰：有。慧曰：劄。僧擬議，慧便喝。師聞遽領微旨。大慧欣然許之。
温州鴈山能仁枯木祖元禪師，七閩林氏子。初謁雪峯預，次依佛心才，皆已機契。及依大慧於雲門庵，夜坐次，睹僧剔燈，始徹證。有偈曰：剔起燈來是火，歷劫無明照破。歸堂撞見聖僧，幾乎當面蹉過。不蹉過是甚麽？十五年前奇特，依前祇是這箇。慧以偈贈之曰：萬仞崖頭解放身，起來依舊却惺惺。饑餐渴飲渾無事，那論昔人非昔人？紹興乙巳春，出住能仁。上堂：有佛處不得住，踏著秤鎚硬似鐵。無佛處急走過，脚下草深三尺。三千里外，逢人不得錯舉。北斗掛須彌，恁麽則不去也。棒頭挑日月，摘楊花。摘楊花，眼裏瞳人著綉鞋。卓拄杖，下座。上堂：鴈山枯木實頭禪，不在尖新語句邊。背手忽然摸得著，長鯨吞月浪滔天。
真州靈巖東庵了性禪師，上堂：勘破了也，放過一著，是衲僧破草鞋。現修羅相，作女人拜，是野狐精魅。打箇圓相，虚空裏下一點，是小兒伎倆。攔腮贈掌，拂袖便行，正是業識茫茫，無本可據。直饒向黑豆未生已前，一時坐斷，未有喫靈巖拄杖分。敢問大衆，且道爲人節文在甚麽處？還相委悉麽？自從春色來嵩少，三十六峯青至今。上堂：一葦江頭楊柳春，波心不見昔時人。雪庭要識安心士，鼻孔依前搭上脣。竪起拂子曰：祖師來也，還見麽？若也見得，卽今薦取。其或未然，此去西天路，迢迢十萬餘。僧問：人天交接，如何開示？師曰：金剛手裏八稜棒。曰：忽被學人横穿凡聖，擊透玄關時，又作麽生？師曰：海門横鐵柱。問：如何是獨露身？師曰：牡丹花下睡貓兒。
建康府蔣山一庵善直禪師，德安雲夢人。初參妙喜於回鴈峰下。一日，喜問之曰：上座甚處人？師曰：安州人。喜曰：我聞你安州人會厮撲，是否？師便作相撲勢。喜曰：湖南人喫魚，因甚湖北人著鯁？師打筋斗而出。喜曰：誰知冷灰裏，有粒豆爆出。住保寧，上堂：諸佛不曾出世，人人鼻孔遼天。祖師不曾西來，箇箇壁立千仞。高揖釋迦，不拜彌勒，理合如斯。坐斷千聖路頭，獨步大千沙界，不爲分外。若向諸佛出世處會得，祖師西來處承當，自救不了，一生受屈。莫有大丈夫承當大丈夫事者麽？出來與保寧争交。其或未然，不如拽破好！便下座。一日，留守陳丞相俊卿會諸山茶話次，舉有句無句，如藤倚樹公案，令諸山批判。皆以奇語取奉。師最後曰：張打油，李打油，不打渾身只打頭。陳大喜。
劔州萬壽自護禪師，上堂：古者道，若人識得心，大地無寸土。萬壽卽不然，若人識得心，未是究竟處。且那裏是究竟處？拈拄杖卓一下，曰：甜瓜徹蔕甜，苦瓠連根苦。
潭州大潙了庵景暈禪師，上堂：雲門一曲，臘月二十五，瑞雪飄空，積滿江山塢。峻嶺寒梅花正吐，手把須彌槌，笑打虚空鼓。驚起憍梵鉢提，冷汗透身如雨。忿怒阿修羅王，握拳當胷問云：畢竟是何宗旨？咄！少室峯前，亦曾錯舉。
臨安府靈隱誰庵了演禪師，上堂：面門拶破，天地懸殊。打透牢關，白雲萬里，饒伊兩頭坐斷。别有轉身，三生六十劫，也未夢見在。喝一喝，下座。
泰州光孝寺致遠禪師，上堂，舉女子出定話，乃曰：從來打鼓弄琵琶，須是相逢兩會家。佩玉鳴鸞歌舞罷，門前依舊夕陽斜。
福州雪峯崇聖普慈藴聞禪師，洪州沈氏子。示衆云：旃檀叢林，旃檀圍繞。師子叢林，師子圍繞。虎狼叢林，虎狼圍繞。荆棘叢林，荆棘圍繞。大衆，四種叢林，合向那一種叢林安居好？若也明得，九十日内，管取箇箇成佛作祖。其或未然，般若叢林歲歲凋，無明荒草年年長。
處州連雲道能禪師，漢州人。姓何氏。僧問：鏡清六刮，意旨如何？師曰：穿却你鼻孔。曰：學人有鼻孔卽穿，無鼻孔又穿箇甚麽？師曰：抱贓叫屈。曰：如何是就毛刮塵？師曰：筠袁虔吉，頭上插筆。曰：如何是就皮刮毛？師曰：石城虔化，説話厮駡。曰：如何是就肉刮皮？師曰：嘉眉果閬，懷裏有狀。曰：如何是就骨刮肉？師曰：漳泉福建，頭匾如扇。曰：如何是就髓刮骨？師曰：洋瀾左蠡，無風浪起。曰：髓又如何刮？師曰：十八十九，癡人夜走。曰：六刮已蒙師指示，一言直截意如何？師曰：結舌有分。
臨安府靈隱最庵道印禪師，漢州人。上堂：大雄山下虎，南山鼈鼻虵。等閑撞著，抱賞歸家。若也不惜好手，便與拔出重牙。有麽有麽？上堂：五五二十五，擊碎虚空鼓。大地不容針，十方無寸土。春生夏長復何云，甜者甜兮苦者苦。中秋，上堂，舉馬大師與西堂百丈南泉翫月公案，師云：馬大師垂絲千尺，意在深潭。西堂振鬣，百丈擺尾，雖則衝波激浪，未免上他鉤線。南泉自謂躍過禹門，誰知依前落在巨網。卽今莫有絶羅籠、出窠臼底麽？也好出來露箇消息。貴知華藏門下，不致寂寥。其或未然，此夜一輪滿，清光何處無？
建寧府竹原宗元庵主，本郡連氏子。久依大慧，分座西禪。丞相張公浚帥三山，以數院迎之，不就。歸舊里，結茆號衆妙園。宿衲士夫，交請開法。示衆曰：若究此事，如失却鏁匙相似。祇管尋來尋去，忽然撞著，噁，在這裏。開箇鏁了，便見自家庫藏，一切受用，無不具足，不假他求。别有甚麽事？示衆曰：諸方爲人抽釘拔楔，解黏去縛，我這裏爲人添釘著楔，加繩加縛了，送向深潭裏，待他自去理會。示衆曰：主法之人，氣吞宇宙，爲大法王。若是釋迦老子、達磨大師出來，也教伊叉手，向我背後立地，直得寒毛卓竪，亦未爲分外。一日，舉：世尊生下，一手指天，一手指地，云：天上天下，唯我獨尊。師乃曰：見怪不怪，其怪自壞。垂語云：這一些子，恰如撞著殺人漢相似。你若不殺了他，他便殺了你。
近禮侍者，三山人。久侍大慧，嘗默究竹篦話，無所入。一日，入室罷，求指示。慧曰：你是福州人，我説箇喻向你，如將名品荔枝，和皮殼一時剝了，以手送在你口裏，祇是你不解吞。師不覺失笑曰：和尚，吞却即禍事。慧後問師曰：前日吞了底荔枝，祇是你不知滋味。師曰：若知滋味，轉見禍事。
温州淨居尼妙道禪師，延平尚書黄公裳之女。開堂日，乃曰：問話且止。直饒有傾湫之辯、倒嶽之機，衲僧門下一點用不著。且佛未出世時，一事全無，我祖西來，便有許多建立。列刹相望，星分派列，以至今日，累及兒孫。遂使山僧於人天大衆前無風起浪，向第二義門通箇消息：語默該不盡底，彌亘大方。言詮説不及處，徧周沙界。通身是眼，覿面當機。電卷星馳，如何湊泊？有時一喝，生殺全威。有時一喝，佛祖莫辨。有時一喝，八面受敵。有時一喝，自救不了。且道那一喝是生殺全威？那一喝是佛祖莫辨？那一喝是八面受敵？那一喝是自救不了？若向這裏薦得，堪報不報之恩。脱或未然，山僧無夢説夢去也。拈起拂子曰：還見麽？若見，被見刺所障。擊禪牀曰：還聞麽？若聞，被聲塵所惑。直饒離見絶聞，正是二乘小果，跳出一步，蓋色騎聲。全放全收，主賓互换。所以道，欲知佛性義，當觀時節因緣。敢問諸人，卽今是甚麽時節？蕩蕩仁風扶聖化，熙熙和氣助昇平。擲拂子，下座。尼問：如何是佛？師曰：非佛。曰：如何是佛法大意？師曰：骨底骨董。問：言無展事，語不投機時如何？師曰：未屙已前，墮坑落壍。
平江府資壽尼無著妙總禪師，丞相蘇公頌之孫女也。年三十許，厭世浮休，脱去緣飾，咨參諸老，已入正信。作夏徑山。大慧陞堂，舉藥山初參石頭，後見馬祖因緣。師聞豁然省悟。慧下座，不動居士馮公檝隨至方丈，曰：某理會得和尚適來所舉公案。慧曰：居士如何？曰：恁麽也不得囌嚧娑婆訶，不恁麽也不得㗭哩娑婆訶。恁麽不恁麽，總不得囌嚧㗭哩娑婆訶。慧舉似師，師曰：曾見郭象註莊子，識者曰，却是莊子註郭象。慧見其語異，復舉巖頭婆子話問之。師答偈曰：一葉扁舟泛渺茫，呈橈舞棹别宫商。雲山海月都抛却，贏得莊周蝶夢長。慧休去，馮公疑其所悟不根。後過無錫，招至舟中，問曰：婆生七子，六箇不遇知音。祇這一箇，也不消得，便棄水中。大慧老師言：道人理會得。且如何會？師曰：已上供通，並是詣實。馮公大驚。慧挂牌次，師入室，彗問：古人不出方丈，爲甚麽却去莊上喫油餈？師曰：和尚放妙總過，妙總方敢通箇消息。慧曰：我放你過，你試道看。師曰：妙總亦放和尚過。慧曰：争柰油餈何！師喝一喝而出。於是聲聞四方。隆興改元，舍人張公孝祥來守是郡，以資壽挽開法，入院。上堂：宗乘一唱，三藏絶詮。祖令當行，十方坐斷。二乘聞之怖走，十地到此猶疑。若是俊流，未言而諭。設使用移星换斗底手段，施攙旗奪鼓底機關，猶是空拳，豈有實義？向上一路，千聖不傳。學者勞形，如猿捉影。靈山付囑，俯徇時機。演唱三乘，各隨根器。始於鹿野苑轉四諦法輪，度百千萬衆。山僧今日，與此界他方，乃佛乃祖，山河大地，草木叢林，現前四衆，各轉大法輪，交光相羅，如寶絲網。若一草一木，不轉法輪，則不得名爲轉大法輪。所以道，於一毫端現寶王刹，坐微塵裏轉大法輪。乘時於其中間，作無量無邊廣大佛事，周遍法界，一爲無量，無量爲一。小中現大，大中現小。不動步游彌勒樓閣，不返聞入觀音普門。情與無情，性相平等。不是神通妙用，亦非法爾如然。於此倜儻分明，皇恩佛恩，一時報足。且道如何是報恩一句？天高群象正，海闊百川朝。上堂，舉：雲門示衆云：十五日已前則不問，十五日已後，道將一句來。自代云：日日是好日。師曰：日日是好日，佛法世法盡周畢。不須特地覓幽玄，祇管鉢盂兩度濕。上堂：黄面老人，横説竪説，權説實説，法説喻説，建法幢，立宗旨，與後人作榜樣。爲甚麽却道始從鹿野苑，終至跋提河？於是二中間，未嘗説一字。點檢將來，大似抱贓叫屈。山僧今日人事忙冗，且放過一著。便下座。尼問：如何是奪人不奪境？師曰：野花開滿路，徧地是清香。曰：如何是奪境不奪人？師曰：茫茫宇宙人無數，幾箇男兒是丈夫？曰：如何是人境俱不奪？師曰：處處綠楊堪繫馬，家家門首透長安。曰：如何是人境兩俱奪？師曰：雪覆蘆花，舟横斷岸。曰：人境已蒙師指示，向上宗乘事若何？師便打。
侍郎無垢居士張九成，未第時，因客談楊文公、吕微仲諸名儒，所造精妙，皆由禪學而至也，於是心慕之。聞寶印楚明禪師道傳大通，居淨慈，卽之，請問入道之要。明曰：此事唯念念不捨，久久純熟，時節到來，自然證入。復舉趙州栢樹子話，令時時提撕。公久之無省，辭謁善權清禪師。公問：此事人人有分，箇箇圓成，是否？清曰：然。公曰：爲甚麽某無箇入處？清於袖中出數珠，示之曰：此是誰底？公俛仰無對。清復袖之曰：是汝底，則拈取去。纔涉思惟，卽不是汝底。公悚然。未幾，留蘇氏館，一夕如厠，以栢樹子話究之。聞蛙鳴，釋然契入。有偈曰：春天月夜一聲蛙，撞破乾坤共一家。正恁麽時誰會得？嶺頭脚痛有玄沙。屆明，謁法印一禪師，機語頗契。適私忌，就明静庵供雲水主僧惟尚禪師，纔見乃展手，公便喝。尚批公頰，公趨前。尚曰：張學錄何得謗大般若？公曰：某見處祇如此，和尚又作麽生？尚舉馬祖陞堂，百丈卷席話詰之。叙語未終，公推倒桌子。尚大呼：張學錄殺人！公躍起，問傍僧曰：汝又作麽生？僧罔措。公毆之，顧尚曰：祖禰不了，殃及兒孫。尚大笑。公獻偈曰：卷席因緣也大奇，諸方聞舉盡攢眉。臺盤趯倒人星散，直漢從來不受欺。尚答曰：從來高價不饒伊，百戰場中奮兩眉。奪角衝關君會也，叢林誰敢更相欺？紹興癸丑，魁多士，復謁尚於東庵。尚曰：浮山圓鑑云，饒你入得汾陽室，始到浮山門，亦未見老僧在。公作麽生？公叱侍僧曰：何不祇對？僧罔措。公打僧一掌曰：蝦蟆窟裏，果没蛟龍。丁巳秋，大慧禪師董徑山，學者仰如星斗。公閲其語要，歎曰：是知宗門有人。持以語尚，恨未一見。及爲禮部侍郎，偶參政劉公請慧説法于天竺，公三往不值，暨慧報謁，公見但寒暄而已。慧亦默識之。尋奉祠還里，至徑山，與馮給事諸公議格物。慧曰：公祇知有格物，而不知有物格。公茫然，慧大笑。公曰：師能開諭乎？慧曰：不見小説載唐人有與安禄山謀叛者，其人先爲閬守，有畫像在焉。明皇幸蜀，見之怒，令侍臣以劒擊其像首。時閬守居陝西，首忽墮地。公聞頓領深旨。題不動軒壁曰：子韶格物，妙喜物格。欲識一貫，兩箇五百。慧始許可。後守邵陽，丁父難，過徑山飯僧。秉鈞者意慧議及朝政，遂竄慧於衡陽，令公居家守服。服除，安置南安。丙子春，蒙恩北還。道次新淦而慧適至，與聯舟劇談宗要，未嘗語往事。于氏心傳錄曰：憲自嶺下侍舅氏歸新淦，因會大慧，舅氏令拜之。憲曰：素不拜僧。舅氏曰：汝姑扣之。憲知其嘗執卷，遂舉子思中庸天命之謂性，率性之謂道，修道之謂教三句，以問。慧曰：凡人既不知本命元辰下落處，又要牽好人入火坑，如何聖賢於打頭一著不鑿破？憲曰：吾師能爲聖賢鑿破否？慧曰：天命之謂性，便是清淨法身。率性之謂道，便是圓滿報身。修道之謂教，便是千百億化身。憲得以告。舅氏曰：子拜何辭！繼鎮永嘉，丁丑秋丐祠，枉道訪慧於育王。越明年，慧得旨復領徑山，謁公於慶善院。曰：某每於夢中必誦語、孟，何如？慧舉圓覺曰：由寂静故，十方世界諸如來心，於中顯現，如鏡中像。公曰：非老師莫聞此論也。其頌黄龍三關曰：我手何似佛手？天下衲僧無口。縱饒撩起便行，也是鬼窟裏走。我脚何似驢脚？又被黐膠粘著。翻身直上兜率天，已是遭他老鼠藥。人人有箇生緣處，鐵圍山下幾千年。三災直到四禪天，這驢猶自在旁邊。公設心六度，不爲子孫計。因取華嚴善知識，日供其二回食，以飯緇流。又嘗供十六大天，而諸位茶杯悉變爲乳。書偈曰：稽首十方佛法僧，稽首一切護法天。我今供養三寶天，如海一滴牛一毛。有何妙術能感格？試借意識爲汝説。我心與佛天無異，一塵纔起大地隔。儻或塵銷覺圓淨，是故佛天來降臨。我欲供佛佛卽現，我欲供天天亦現。佛子若或生狐疑，試問此乳何處來？狐疑卽塵塵卽疑，終與佛天不相似。我今爲汝掃狐疑，如湯沃雪火銷冰。汝今微有疑與惑，鷂子便到新羅國。
參政李邴居士，字漢老，醉心祖道有年。聞大慧排默照爲邪禪，疑怒相半。及見慧示衆，舉趙州庭栢，垂語曰：庭前栢樹子，今日重新舉。打破趙州關，特地尋言語。敢問大衆：既是打破趙州關，爲甚麽却特地尋言語？良久曰：當初祇道茆長短，燒了方知地不平。公領悟，謂慧曰：無老師後語，幾蹉過。後以書咨決曰：某近扣籌室，承擊發蒙滯，忽有省入。顧惟根識暗鈍，平生學解，盡落情見。一取一捨，如衣壞絮行草棘中，適自纏繞。今一笑頓釋所疑，欣幸可量！非大宗匠委曲垂慈，何以致此？自到城中，著衣喫飯，抱子弄孫，色色仍舊。既無拘執之情，亦不作奇特之想。其餘夙習舊障，亦稍輕微。臨行叮嚀之語，不敢忘也。重念始得入門，而大法未明。應機接物，觸事未能無礙。更望有以提誨，使卒有所至，庶無玷於法席矣。又書曰：某比蒙誨答，備悉深旨。某自驗者三：一、事無逆順，隨緣卽應，不留胷中。二、宿習濃厚，不加排遣，自爾輕微。三、古人公案，舊所茫然，時復瞥地。此非自昧者。前書大法未明之語，蓋恐得少爲足，當廣而充之，豈别求勝解耶？淨勝現流，理則不無，敢不銘佩！
寶學劉彦脩居士，字子羽。出知永嘉，問道於大慧禪師。慧曰：僧問趙州：狗子還有佛性也無？趙州道：無。但恁麽看。公後乃於栢樹子上發明，有頌曰：趙州栢樹太無端，境上追尋也大難。處處綠楊堪繫馬，家家門底透長安。
提刑吴偉明居士，字元昭。久參真歇了禪師，得自受用三昧，爲極致。後訪大慧於洋嶼庵，隨衆入室。慧舉狗子無佛性話問之。公擬答，慧以竹篦便打。公無對，遂留咨參。一日慧謂曰：不須呈伎倆，直須啐地折、嚗地斷，方敵得生死。若祇呈伎倆，有甚了期？卽辭去。道次延平，倏然契悟。連書數頌寄慧，皆室中所問者。有曰：不是心，不是佛，不是物。通身一具金鏁骨。趙州親見老南泉，解道鎮州出蘿蔔。慧卽説偈證之曰：通身一具金鏁骨，堪與人天爲軌則。要識臨濟小厮兒，便是當年白拈賊。
門司黄彦節居士，字節夫，號妙德。於大慧一喝下，疑情頓脱。慧以衣付之。嘗舉首山竹篦話，至葉縣，近前奪得拗折，擲向堦下曰：是甚麽？山曰：瞎。公曰：妙德到這裏，百色無能，但記得曾作蠟梅絶句曰：擬嚼枝頭蠟，驚香却肖蘭。前村深雪裏，莫作嶺梅看。
秦國夫人計氏法真，自寡處屏去紛華，常蔬食，習有爲法。因大慧遣謙禪者致問其子魏公，公留，謙以祖道誘之。真一日問謙曰：徑山和尚尋常如何爲人？謙曰：和尚祇教人看狗子無佛性及竹篦子話，祇是不得下語，不得思量，不得向舉起處會，不得向開口處承當。狗子還有佛性也無？無。祇恁麽教人看。真遂諦信。於是夜坐，力究前話，忽爾洞然無滯。謙辭歸，真親書入道㮣略，作數偈呈慧。其後曰：逐日看經文，如逢舊識人。莫言頻有礙，一舉一回新。
明州天童應庵曇華禪師，蘄州江氏子。生而奇傑。年十七，於東禪去髮，首依水南遂禪師，染指法味。因遍歷江湖，與諸老激揚，無不契者。至雲居禮圓悟禪師，悟一見痛與提策。及入蜀，指見彰教，教移虎丘，師侍行。未半載，頓明大事。去謁此庵，分座連雲，開法妙嚴。後遷諸巨刹，住歸宗日，大慧在梅陽，有僧傳師垂示語句，慧見之，極口稱歎。後以偈寄曰：坐斷金輪第一峯，千妖百怪盡潜蹤。年來又得真消息，報道楊歧正脉通。其歸重如此。上堂：九年面壁，壞却東土兒孫。隻履西歸，鈍置黄面老子。以拄杖畫一畫曰：石牛攔古路，一馬生三寅。上堂：德章老瞎秃，從來没滋味。拈得口，失却鼻。三更二點唱巴歌，無端驚起梵王睡。喝一喝，曰：我行荒草裏，汝又入深村。上堂：臨濟在黄檗處三度喫棒底意旨，你諸人還覷得透也未？直饒一齩便斷，也未是大丈夫漢。三世諸佛，口挂壁上。天下老和尚，將甚麽喫飯？上堂：十五日已前，水長船高。十五日已後，泥多佛大。正當十五日，東海鯉魚，打一棒雨似盆傾。直得三千大千世界，一切衆生，悉皆歡喜。謂言打這一棒，不妨應時應節報恩，不覺通身踊躍。遂作詩一首，舉似大衆：蜻蜓許是好蜻蜓，飛來飛去不曾停。被我捉來摘却兩邊翼，恰似一枚大鐵釘。上堂：若作一句商量，喫粥飯阿誰不會？不作一句商量，屎坑裏虫子笑殺闍黎。拈拄杖曰：拄杖子罪犯彌天，貶向二鐵圍山，且道薦福還有過也無？卓拄杖曰：遲一刻。上堂：明不見暗，暗不見明。明暗雙忘，無異流俗阿師。野干鳴，師子吼。師子吼，野干鳴。三家村裏臭胡猻，價增十倍。驪龍頷下明月珠，分文不直。若作衲僧巴鼻，甚處得來？三十年後，换手搥胷，未是苦在。上堂：飯籮邊、漆桶裏，相唾饒你潑水，相駡饒你接觜。黄河三千年一度清，蟠桃五百年一次開花。鶴勒那齩定牙關，朱頂王呵呵大笑。歸宗五十年前有一則公案，今日舉似諸人，且道是甚麽公案？王節級，失却帖。上堂：三十二相，八十種好，從朝至暮，啾啾唧唧。説黄道黑，不知那裏是二時。上堂：喫粥喫飯，不覺嚼破舌頭。血濺梵天，四天之下，霈然有餘。玉皇大帝惡發，追東海龍王，向金輪峯頂鞠勘。頃刻之間，追汝諸人作證見也。且各請依實供通，切忌回避。儻若不實，喪汝性命。上堂：趙州喫茶，我也怕他。若非債主，便是寃家。倚牆靠壁成群隊，不知誰解辨龍虵？上堂：五百力士揭石義，萬仞崖頭撒手行。十方世界一團鐵，虚空背上白毛生。直饒拈却膱脂帽子，脱却鶻臭布衫，向報恩門下，正好喫棒。何故？半夜起來屈膝坐，毛頭星現衲僧前。上堂：三世諸佛，眼裏無筋。六代祖師，皮下無血。明果齩定牙關𨁝跳，也出他圈䙡不得。何故？南泉斬貓兒。上堂云：參禪人切忌錯用心。悟明見性是錯用心，成佛作祖是錯用心，看經講教是錯用心，行住坐卧是錯用心，喫粥喫飯是錯用心，屙屎送尿是錯用心。一動一静，一往一來，是錯用心。更有一處錯用心，歸宗不敢與諸人説破。何故？一字入公門，九牛車不出。上堂云：良工未出，玉石不分。巧冶無人，金沙混雜。縱使無師自悟，向天童門下，正好朝打三千，暮打八百。驀拈拄杖云：唤作拄杖，玉石不分。不唤作拄杖，金沙混雜。其間一箇半箇，善别端由，管取平步丹霄。苟或未然，卓拄杖云：急著眼看。僧問：婆子問巖頭，呈橈舞棹則不問，且道婆手中兒子甚處得來？巖頭扣船舷三下，意旨如何？師曰：燋磚打著連底凍。曰：當時若問和尚，如何對他？師曰：一棒打殺。曰：這老和尚大似買帽相頭。師曰：你向甚處見巖頭？曰：劄。師曰：杜撰禪和。曰：婆生七子，六箇不遇知音，祇這一箇也不消得，擲向水中，又且如何？師曰：少賣弄。曰：巖頭當時不覺吐舌，意作麽生？師曰：樂則同歡。曰：僧問雲門：如何是清淨法身？雲門曰：花藥欄。此意如何？師曰：深沙努眼睛。問：祇這是埋没自己，祇這不是孤負先聖。去此二途，和泥合水處，請師道。師曰：玉筯撑虎口。曰：一言金石談來重，萬事鴻毛脱去輕。師曰：莫謾老僧好！問：人皆畏炎熱，我愛夏日長。薰風自南來，殿閣生微涼時如何？師曰：倒戈卸甲。虎丘忌日，拈香曰：平生没興，撞著這無意智老和尚，做盡伎倆，湊泊不得。從此卸却干戈，隨分著衣喫飯。二十年來坐曲彔木，懸羊頭賣狗肉。知他有甚憑據？雖然，一年一度燒香日，千古令人恨轉深。師於室中能鍛鍊耆艾，故世稱大慧與師居處爲二甘露門。嘗誡徒曰：衲僧家著草鞋住院，何啻如蚖虵戀窟乎？隆興改元，六月十三日，奄然而化。塔全身于本山。
福州清涼坦禪師，有僧舉大慧竹篦話請益，師示以偈曰：徑山有箇竹篦，直下别無道理。佛殿厨庫三門，穿過衲僧眼耳。其僧言下有省。
臨安府淨慈水庵師一禪師，婺州馬氏子。十六被削，首參雪峯慧照禪師，照舉藏身無迹話問之。師數日方明，呈偈曰：藏身無迹更無藏，脱體無依便厮當。古鏡不勞還自照，淡煙和露濕秋光。照質之曰：畢竟那裏是藏身無迹處？師曰：嗄。照曰：無蹤迹處因甚麽莫藏身？師曰：石虎吞却木羊兒。照深肯之。住後，上堂，舉：圓悟師翁道：參禪參到無參處，參到無參始徹頭。水庵則不然，參禪參到無參處，參到無參未徹頭。若也欲窮千里目，直須更上一層樓。上堂：凍雲欲雪未雪，普賢象駕峥嶸。嶺梅半合半開，少室風光漏泄。便恁麽去猶是半提，作麽生是全提底事？無智人前莫説，打你頭破額裂。上堂，舉：法眼示衆曰，盡十方世界明皎皎地，若有一絲頭，卽是一絲頭。師竪起拂子曰：還見麽？穿過髑髏猶未覺。法燈云：盡十方世界自然明皎皎地，若有一絲頭，不是一絲頭。師曰：夜來月色十分好，今日秋山無限清。上堂：寂然不動，感而遂通。古人恁麽説話，大似預搔待痒。若教渠踏著衲僧關捩，管取别有生涯。喝一喝，卓拄杖下座。
安吉州道場無庵法全禪師，姑蘇陳氏子。東齋川和尚爲落髮。師久依佛智，每入室，智以狗子無佛性話問之，師罔對。一日，聞僧舉五祖頌云趙州露刃劒，忽大悟，有偈曰：鼓吹轟轟袒半肩，龍樓香噴益州船。有時赤脚弄明月，踏破五湖波底天。住後，上堂：欲得現前，莫存順逆。卓拄杖云：三祖大師變作馬面夜叉，向東弗于逮、西瞿耶尼、南贍部洲、北鬱單越，却來山僧手裏。首身元來只是一條黑漆拄杖。還見麽？直饒見得，入地獄如箭射。卓拄杖，下座。上堂，拈拄杖曰：汝等諸人，箇箇頂天立地，肩横楖栗，到處行脚，勘驗諸方，更來這裏覓箇甚麽？纔輕輕拶著，便言天台普請，南嶽游山。我且問你，還曾收得大食國裏寶刀麽？卓拄杖曰：切忌口銜羊角。僧問：牛頭未見四祖時如何？師曰：天下無貧人。曰：見後如何？師曰：四海無富漢。乾道己丑七月二十五日，將入寂，衆求偈，師瞪目下視。衆請益堅，遂書無無二字，棄筆而逝。火後設利五色，塔于金斗峯。
泉州延福寒巖慧升禪師，建寧人也。上堂，喝一喝曰：盡十方世界，會十世古今，都盧在裏許，畐畐塞塞了也。若乃放開一針鋒許，則大海西流，巨嶽倒卓，黿鼉魚龍，鰕蠏蚯蚓，盡向平地上湧出波瀾，游泳鼓舞。然雖如是，更須向百尺竿頭自進一步，則步步踏轉無盡藏輪，方知道鼻孔搭在上脣，眉毛不在眼下。還相委悉麽？復喝一喝曰：切忌轉喉觸諱。
潭州慧通清旦禪師，蓬州嚴氏子。初出關至德山，值泰上堂，舉：趙州曰：臺山婆子已爲汝勘破了也。且道意在甚麽處？良久曰：就地撮將黄葉去，入山推出白雲來。師聞釋然。翌日入室，山問：前百丈不落因果，因甚麽墮野狐？後百丈不昧因果，因甚麽脱野狐？師曰：好與一坑埋却。住後，上堂：説佛説祖，正如好肉剜瘡。舉古舉今，猶若殘羹餿飯。一聞便悟，已落第二頭。一舉便行，早是不著便。須知箇事：如天普蓋，似地普擎。師子游行，不求伴侣。壯士展臂，不借他力。佛祖拈掇不起，衲僧願見無門。迷悟雙忘，聖凡路絶。且道從上諸聖以何法示人？喝一喝曰：莫妄想。佛性和尚忌日，上堂：三脚驢子弄蹄行，步步相隨不相到。樹頭驚起雙雙魚，拈來一老一不老。爲憐松竹引清風，其柰出門便是草。因唤檀郎識得渠，大機大用都推倒。燒香勘證見根源，糞埽堆頭拾得寶。叢林浩浩謾商量，勸君莫謗先師好！
澧州靈巖仲安禪師，幼爲比丘，壯游講肆。後謁圓悟於蔣山，時佛性爲座元，師扣之，卽領旨。逮性住德山，遣師至鍾阜通嗣書，圓悟問曰：千里馳來，不辱宗風。公案現成，如何通信？師曰：覿面相呈，更無回互。曰：此是德山底，那箇是上座底？師曰：豈有第二人。曰：背後底，聻！師投書，悟笑曰：作家禪客，天然有在。師曰：付與蔣山。次至僧堂前，師捧書問訊首座。座曰：玄沙白紙，此自何來？師曰：久默斯要，不務速説。今日拜呈，幸希一覽。座便喝。師曰：作家首座！座又喝。師以書便打，座擬議。師曰：未明三八九，不免自沈吟。師以書復打一下，曰：接時，圓悟與佛眼見。悟曰：打我首座死了也。佛眼曰：官馬厮踢，有甚憑據？師曰：説甚官馬厮踢，正是龍象蹴踏。悟唤師至，曰：我五百人首座，你爲甚麽打他？曰：和尚也須喫一頓始得。悟顧佛眼吐舌，眼曰：未在。却顧師，問曰：空手把鉏頭，步行騎水牛。人從橋上過，橋流水不流。意作麽生？師鞠躬曰：所供並是詣實。眼笑曰：元來是屋裏人。又往見五祖自和尚，通法眷書。祖曰：書裏説箇甚麽？師曰：文彩已彰。曰：畢竟説箇甚麽？師曰：當陽揮寶劒。曰：近前來，這裏不識幾箇字。師曰：莫詐敗。祖顧侍者曰：是那裏僧？曰：此上座向曾在和尚會下去。祖曰：怪得恁麽滑頭。師曰：被和尚鈍置來。祖乃將書於香爐上熏，曰：南無三曼多没陁南。師近前，彈指而已。祖便開書。回德山日，佛果佛眼皆有偈送之。未幾，靈巖虚席，衲子投牒，乞師住持，遂開法焉。上堂：參禪不究淵源，觸途盡爲留礙，所以守其静默。澄寂虚閑，墮在毒海。以弱勝强，自是非他，立人我量，見處偏枯，遂致優劣不分，照不搆用，用不離窠。此乃學處不玄，盡爲流俗。到這裏，須知有殺中透脱，活處藏機。佛不可知，祖莫能測。所以古人道，有時先照後用，且要共你商量。有時先用後照，你須是箇漢始得。有時照用同時，你又作麽生抵當？有時照用不同時，你又向甚麽處湊泊？還知麽？穿楊箭與驚人句，不是臨時學得來。
成都府正法灝禪師，上堂，舉永嘉到曹溪因緣，乃曰：要識永嘉麽？掀飜海嶽求知己。要識祖師麽？撥動乾坤建太平。二老不知何處去，卓拄杖曰：宗風千古播嘉聲。
成都府昭覺辯禪師，上堂：毫氂有差，天地懸隔。隔江人唱鷓鴣詞，錯認胡笳十八拍。要會麽？欲得現前，莫存順逆。五湖煙浪有誰争？自是不歸歸便得。
台州國清簡堂行機禪師，本郡人。姓楊氏。風姿挺異，才壓儒林。年二十五，棄妻孥，學出世法。晚見此庵，密有契證。出應莞山，刀耕火種，單丁者一十七年。嘗有偈云：地爐無火客囊空，雪似楊花落歲窮。拾得斷麻穿壞衲，不知身在寂寥中。每謂人曰：某猶未穩在，豈以住山樂吾事邪？一日偶看斫樹倒地，忽然大悟，平昔礙膺之物，泮然冰釋。未幾，有江州圓通之命。乃曰：吾道將行。卽欣然曳杖而去。登座説法云：圓通不開生藥鋪，單單只賣死猫頭。不知那箇無思筭，喫著通身冷汗流。上堂：單明自已，樂是苦因。趣向宗乘，地獄劫住。五日一參，三八普説，自揚家醜。更若問理問事，問心問性，克由叵耐。若是英靈漢，窺藩不入，據鼎不嘗，便於未有生佛已前轉得身，却於今時大官路上捷行闊步，終不向老鼠窟、草窠裏頭出頭没。若也根性陋劣，要去有滋味處齩嚼，遇著義學阿師，遞相錮鏴，直饒説得雲興雨現，也是蝦蟆化龍，下梢依舊，喫泥喫土，堪作甚麽？上堂：仲秋八月旦，庭户入新涼。不露風骨句，愁人知夜長。上堂：無隔宿恩，可參臨濟禪。有肯諾意，難續楊歧派。窮厮煎，餓厮炒，大海祇將折筯攪。你死我活，猛火然鐺煮佛喋。恁麽作用，方可撐門拄户。更説聲和響順，形直影端，驢年也未夢見。僧問：三聖問雪峯：透網金鱗，未審以何爲食？峯云：待汝出網來，卽向汝道，意旨如何？師曰：同途不同轍。曰：三聖道，一千五百人善知識，話頭也不識。峯云：老僧住持事繁，又作麽生？師曰：前箭猶輕後箭深。曰：祇如雪竇道，可惜放過，好與三十棒。這棒一棒也較不得，直是罕遇作家。意又作麽生？師曰：陣敗説兵書。曰：這棒是三聖合喫，雪峯合喫？師以拂子擊禪牀曰：這裏薦取。示衆云：衲僧拄杖子，不用則已，用則如鴆鳥落水，魚鼈皆死。正按傍提，風颯颯地，獨步大方，殺活在我。所以道，千人排門，不如一人拔關。若一人拔關，千人萬人得到安樂田地。還知麽？鴛鴦綉出從君看，不把金針度與人。示衆云：觀色卽空成大智，故不住生死。觀空卽色成大悲，故不證涅槃。生死不住，涅槃不證，漢地不收，秦地不管，且道在甚麽處安身立命？莫是昭昭於心目之間，而相不可覩；晃晃於色塵之内，而理不可分麽？莫是起坐鎮相隨，語默同居止麽？若恁麽，總是髑髏前敲磕。須知過量人自有過量用，且作麽生是過量用？北斗藏身雖有語，出群消息少人知。
鎮江府焦山或庵師體禪師，台州羅氏子。上堂，舉臨濟和尚四喝公案，乃召衆曰：這箇公案，天下老宿拈掇甚多，第恐皆未盡善。焦山不免四稜著地，與諸人分明注解一徧。如何是踞地師子，咄！如何是金剛王寶劒，咄！如何是探竿影草，咄！如何是一喝不作一喝用，咄！若也未會，拄杖子與焦山吐露看。卓一下曰：笑裏有刀。又卓一下曰：毒虵無眼。又卓一下曰：忍俊不禁。又卓一下曰：出門是路。更有一機，舉話長老也理會不得。上堂：年年浴佛在今朝，目擊迦維路不遥。果是當時曾示現，宜乎惡水驀頭澆。上堂：熱月須摇扇，寒來旋著衣。若言空過日，大似不知時。上堂：道生一，無角鐵牛眠少室。一生二，祖父開田説大義。二生三，梁間紫鷰語呢喃。三生萬物，男兒活計離窠窟。多處添，少處減，大虫怕喫生人膽。有若無，實若虚，争掩驪龍明月珠。是則是，祇如焦山坐斷諸方舌頭一句，作麽生道？肚無偏僻病，不怕冷油韲。拍禪牀，下座。僧問：如何是卽心卽佛？師曰：鼎州出獰争神。曰：如何是非心非佛？師曰：閩蜀同風。曰：如何是不是心、不是佛、不是物？師曰：窮坑難滿。問：起滅不停時如何？師曰：謝供養。問：我有七絃琴，久居在曠野。不是不會彈，未遇知音者。知音既遇，未審如何品弄？師曰：鐘作鐘鳴，鼓作鼓響。曰：雲門放洞山三頓棒，意旨如何？師曰：和身倒，和身攂。曰：飯袋子！江西湖南便恁麽去，又作麽生？師曰：淚出痛腸。曰：真金須是紅爐煅，白玉還他妙手磨。師曰：添一點，也難爲。室中常舉苕帚柄，問學者曰：依俙苕帚柄，髣髴赤斑虵。衆皆下語不契。有僧請益，師示以頌曰：依俙苕帚柄，髣髴赤斑虵。棒下無生忍，臨機不識爺。淳熙己亥八月朔示微疾，染翰别郡守曾公，逮夜半，書偈辭衆曰：鐵樹開花，雄雞生卵，七十二年，摇籃繩斷。擲筆示寂。
常州華藏湛堂智深禪師，武林人也。佛涅槃日，上堂：兜率降生，雙林示滅。掘地討天，虚空釘橛。四十九年，播土揚塵。三百餘會，納盡敗缺。盡力布網張羅，未免唤龜作鼈。末後拘尸城畔，槨示雙趺。旁人冷眼，看來大似弄巧成拙。卓拄杖曰：若無這箇道理，千古之下，誰把口説？且道是甚麽道理？癡人面前切忌漏洩。
參政錢端禮居士，字處和，號松窻。從此庵發明己事，後於宗門旨趣一一極之。淳熙丙申冬，簡堂歸住平田，遂與往來。丁酉秋微恙，修書召堂及國清瑞巖主僧，有訣别之語。堂與二禪詣榻次，公起趺坐，言笑移時。卽書曰：浮世虚幻，本無去來。四大五藴，必歸終盡。雖佛祖具大威德力，亦不能免。這一著子，天下老和尚、一切善知識還有跳得過者無？蓋爲地水火風，因緣和合，暫時湊泊，不可錯認爲己有。大丈夫磊磊落落，當用處把定，立處皆真。順風使帆，上下水皆可。因齋慶贊，去留自在。此是上來諸聖，開大解脱，一路涅槃門，本來清淨空寂境界，無爲之大道也。今吾如是，豈不快哉！塵勞外緣，一時掃盡。荷諸山垂顧，咸願證明，伏惟珍重！置筆顧簡堂曰：某坐去好，卧去好？堂曰：相公去便了，理會甚坐與卧耶？公笑曰：法兄當爲祖道自愛！遂歛目而逝。
慶元府東山全庵齊己禪師，卭州謝氏子。上堂，舉：修山主偈曰：是柱不見柱，非柱不見柱。是非已去了，是非裏薦取。召大衆曰：薦得是，移華兼蝶至。薦得非，擔泉帶月歸。是也好，鄭州棃勝青州棗。非也好，象山路入蓬萊島。是亦没交涉，踏著秤錘硬似鐵。非亦没交涉，金剛寶劒當頭截。阿呵呵！會也麽？知事少時煩惱少，識人多處是非多。蓮社會道友，請上堂：漸漸雞皮鶴髮，父少而子老；看看行步躘蹱，疑殺木上座。直饒金玉滿堂，照顧白拈賊；豈免衰殘老病，正好著精彩。任汝千般快樂，渠儂合自由。無常終是到來，歸堂喫茶去。唯有徑路修行，依舊打之遶。但念阿彌陀佛，念得不濟事。復曰：噁！這條活路，已被善導和尚直截指出了。也是你諸人，朝夕在徑路中往來，因甚麽當面蹉過阿彌陁佛？這裏薦得，便可除迷倒障，拔猶豫箭，截疑惑網，斷癡愛河，伐心稠林，浣心垢濁，正心謟曲，絶心生死，然後轉入那邊，擡起脚，向佛祖履踐不到處進一步。開却口，向佛祖言詮不到處説一句。唤回善導和尚，别求徑路修行。其或準前，捨父逃走，流落他鄉，撞東磕西，苦哉！阿彌陁佛。
撫州疏山歸雲如本禪師，台城人也。上堂：久雨不晴，戊在丙丁。通身泥水，露出眼睛。且道是甚麽眼睛？卓拄杖曰：林間泥滑滑，時叫兩三聲。
覺阿上人，日本國滕氏子也。十四得度受具，習大小乘有聲。二十九，屬商者自中都回，言禪宗之盛，阿奮然拉法弟金慶航海而來，袖香拜靈隱佛海禪師。海問其來，阿輙書而對。復書曰：我國無禪宗，唯講五宗經論，國主無姓氏，號金輪王。以嘉應改元，捨位出家。名行真，年四十四。王子七歲，令受位，今已五載。度僧無進納，而講義高者賜之。某等仰服聖朝遠公禪師之名，特詣丈室禮拜，願傳心印，以度迷津。且如心佛及衆生，是三無差别，離相離言，假言顯之。禪師如何開示？海曰：衆生虚妄見，見佛見世界。阿書曰：無明因何而有？海便打。阿卽命海陞座決疑。明年秋，辭游金陵，抵長蘆江岸，聞鼓聲忽大悟，始知佛海垂手旨趣。旋靈隱，述五偈敍所見，辭海東歸。偈曰：航海來探教外傳，要離知見脱蹄筌。諸方參遍草鞋破，水在澄潭月在天。掃盡葛藤與知見，信手拈來全體現。腦後圓光徹太虚，千機萬機一時轉。妙處如何説向人，倒地便起自分明。驀然踏著故田地，倒裹幞頭孤路行。求真滅妄元非妙，卽妄明真都是錯。堪笑靈山老古錐，當陽抛下破木杓。竪拳下喝少賣弄，説是説非入泥水。截斷千差休指注，一聲歸笛囉囉哩。海稱善，書偈贈行。歸本國，住叡山寺，洎通嗣法書，海已入寂矣。
内翰曾開居士，字天游，久參圓悟，暨往來大慧之門有日矣。紹興辛未，佛海補三衢光孝，公與超然居士趙公訪之。問曰：如何是善知識？海曰：燈籠露柱，貓兒狗子。公曰：爲甚麽贊卽歡喜，毁卽煩惱？海曰：侍郎曾見善知識否？公曰：某三十年參問，何言不見？海曰：向歡喜處見，煩惱處見？公擬議，海震聲便喝。公擬對，海曰：開口底不是。公罔然，海召曰：侍郎向甚麽處去也！公猛省，遂點頭，説偈曰：咄哉瞎驢，叢林妖孽。震地一聲，天機漏泄。有人更問意如何，拈起拂子劈口截。海曰：也祇得一橛。
知府葛郯居士，字謙問，號信齋。少擢上第，玩意禪悦。首謁無庵全禪師，求指南。庵令究卽心卽佛，久無所契。請曰：師有何方便，使某得入？庵曰：居士太無猒生！已而佛海來居劒池，公因從游，乃舉無庵所示之語，請爲衆普説。海發揮之曰：卽心卽佛眉拖地，非心非佛雙眼横。蝴蝶夢中家萬里，子規枝上月三更。留旬日而後返。一日，舉不是心，不是佛，不是物，豁然頓明，頌曰：非心非佛亦非物，五鳳樓前山突兀，艷陽影裏倒飜身，野狐跳入金毛窟。無庵肯之，卽遣書頌呈佛海。海報曰：此事非紙筆可既，居士能過我，當有所聞矣。遂復至虎丘。海迎之曰：居士見處，止可入佛境界。入魔境界，猶未得在。公加禮不已。海正容曰：何不道金毛跳入野狐窟？公乃痛領。嘗問諸禪曰：夫婦二人相打，通兒子作證。且道證父卽是，證母卽是？或庵體禪師著語曰：小出大遇。淳熙六年，守臨川。八年感疾，一夕忽索筆書偈曰：大洋海裏打鼓，須彌山上聞鐘。業鏡忽然撲破，飜身透出虚空。召僚屬示之曰：生之與死，如晝與夜，無足怪者。若以道論，安得生死？若作生死會，則去道遠矣。語畢，端坐而化。
臨安府徑山别峯寶印禪師，嘉州李氏子。自幼通六經，而猒俗務。乃從德山清素得度具戒，後聽華嚴、起信，既盡其説，棄依密印於中峯。一日，印舉：僧問巖頭：起滅不停時如何？巖叱曰：是誰起滅？師啓悟，卽首肯。會圓悟歸昭覺，印遣師往省，因隨衆入室。悟問：從上諸聖，以何接人？師竪拳。悟曰：此是老僧用底，作麽生是從上諸聖用底？師以拳揮之，悟亦舉拳相交，大笑而止。後至徑山謁大慧。慧問：甚處來？師曰：西川。慧曰：未出劒門關，與汝三十棒了也。師曰：不合起動和尚。慧忻然，掃室延之。慧南遷，師乃西還，連主數刹。後再出峽，住保寧、金山、雪竇、徑山。開堂陞座，曰：世尊初成正覺於鹿野苑中，轉四諦法輪，憍陳如比丘最初悟道。後來真淨禪師初住洞山，拈云：今日新豐洞裏，祇轉箇拄杖子。遂拈拄杖著左邊，云：還有最初悟道者麽？若無，丈夫自有衝天志，莫向如來行處行。遂喝一喝，下座。若是印上座則不然，今日向鳳凰山裏，初無工夫轉四諦法輪，亦無氣力轉拄杖子。祇教諸人行須緩步，語要低聲。何故？欲得不招無間業，莫謗如來正法輪。上堂：三世諸佛，以一句演百千萬億句，收百千萬億句祇在一句。祖師門下，半句也無。祇恁麽，合喫多少痛棒！諸仁者，且諸佛是，祖師是？若道佛是祖不是，祖是佛不是，取捨未忘。若道佛祖一時是，佛祖一時不是，顢頇不少。且截斷葛藤一句作麽生道？大虫裹紙帽，好笑又驚人。復舉：僧問巖頭：浩浩塵中，如何辨主？頭云：銅砂羅裏滿盛油。師曰：大小巖頭打失鼻孔。忽有人問保寧，浩浩塵中如何辨主？祇對他道，天寒不及卸帽。上堂：六月初一，燒空赤日。十字街頭，雪深一尺。掃除不暇，回避不及。凍得東村廖胡子，半夜著靴水上立。上堂：將心除妄妄難除，卽妄明心道轉迂。桶底趯穿無忌諱，等閑一步一芙蕖。師至徑山，彌浹，孝宗皇帝召對選德殿稱旨。入對日，賜肩輿於東華門内。十年二月，上注圓覺經，遣使馳賜，命作序。師年邁，益猒住持。十五年冬，奏乞庵居，得請。紹熙元年十一月往見交承智策禪師，與之言别。策問行日，師曰：水到渠成。歸，索紙書十二月初七夜雞鳴時九字，如期而化。奉蜕質返寺之法堂，留七日，顔色明潤，髮長頂温。越七日，葬于庵之西岡。謚慈辯禪師，塔曰智光。
鳳棲慧觀禪師，上堂：前村落葉盡，深院桂花殘。此夜初冬節，從兹特地寒。所以道，欲識佛性義，當觀時節因緣。時節若至，其理自彰。喝一喝：恁麽説話，成人者少，敗人者多。
潭州楚安慧方禪師，本郡許氏子。參道禪師於大别，未幾改寺爲神霄宫，附商舟過湘南，舟中聞岸人操鄉音，厲聲云：叫那！由是有省，卽説偈曰：沔水江心唤一聲，此時方得契平生。多年相别重相見，千聖同歸一路行。住後，上堂：臨老方稱住持，全無些子玄機。開口十字九乖，問東便乃答西。如斯出世，討甚玄微？有時拈三放兩，有時就令而施。雖然如是，同道方知。且道知底事作麽生？直須打翻鼻孔始得。上堂：達磨祖師在脚底，踏不著兮提不起。子細當頭放下看，病在當時誰手裏？張公會看脉，李公會使藥，兩箇競頭醫，一時用不著。藥不相投，錯錯！喫茶去。
常德府文殊思業禪師，世爲屠宰，一日戮猪次，忽洞徹心源，卽棄業爲比丘。述偈曰：昨日夜叉心，今朝菩薩面。菩薩與夜叉，不隔一條線。往見文殊，殊曰：你正殺猪時見箇甚麽，便乃剃頭行脚？師遂作鼓刀勢。殊喝曰：這屠兒參堂去！師便下參堂。住文殊日，上堂舉趙州勘婆話，乃曰：勘破婆子，面青眼黑。趙州老漢，瞞我不得。
婺州義烏稠巖了贇禪師，上堂，舉趙州狗子無佛性話，乃曰：趙州狗子無佛性，萬疊青山藏古鏡。赤脚波斯入大唐，八臂那吒行正令。咄！
待制潘良貴居士，字義榮。年四十，回心祖闈，所至挂鉢，隨衆參扣。後依佛燈，久之不契。因訴曰：某祇欲死去時如何？燈曰：好箇封皮，且留著使用，而今不了不當，後去忽被他换却封皮，卒無整理處。公又以南泉斬猫兒話問曰：某看此甚久，終未透徹。告和尚慈悲。燈曰：你祇管理會别人家猫兒，不知走却自家狗子？公於言下如醉醒。燈復曰：不易，公進此一步，更須知有向上事始得。如今士大夫説禪説道，祇依著義理便快活。大率似將錢買油餈，喫了便不饑。其餘便道是瞞他，亦可笑也。公唯唯。
漢州無爲隨庵守緣禪師，本郡人，姓史氏。年十三病目，去依棲禪慧目能禪師。圓具，出峽至寶峰，值峰上堂，舉永嘉曰：一月普現一切水，一切水月一月攝。師聞釋然領悟。住後，上堂曰：以一統萬，一月普現一切水。會萬歸一，一切水月一月攝。展則彌綸法界，收來毫髮不存。雖然收展殊途，此事本無異致。但能於根本上著得一隻眼去，方見三世諸佛、歷代祖師，盡從此中示現。三藏十二部、一切修多羅，盡從此中流出。天地日月，萬象森羅，盡從此中建立。三界九地，七趣四生，盡從此中出没。百千法門，無量妙義，乃至世間工巧諸技藝，盡現行此事。所以世尊拈華，迦葉便乃微笑；達磨面壁，二祖於是安心。桃華盛開，靈雲疑情盡淨；擊竹作響，香嚴頓忘所知。以至盤山於肉案頭悟道，彌勒向魚市裏接人。誠謂造次顛沛必於是，經行坐卧在其中。既有如是奇特，更有如是光輝。既有如是廣大，又有如是周徧。你輩諸人，因甚麽却有迷有悟？要知麽，幸無偏照處，剛有不明時。
南康軍雲居頑庵德昇禪師，漢州何氏子。二十得度，習講久之。棄謁文殊道禪師，問佛法省要。殊示偈曰：契丹打破波斯寨，奪得寶珠村裏賣。十字街頭窮乞兒，腰間挂箇風流袋。師擬對，殊曰：莫錯。師退參三年，方得旨趣。往見佛性，機不投。入閩至鼓山禮覲，便問：國師不跨石門句，意旨如何？竹庵應聲喝曰：閑言語。師卽領悟。住後，僧問：應真不借三界高超卽不問，如何是無位真人？師曰：聞時富貴，見後貧窮。曰：擡頭須掩耳，側掌便翻身。師曰：無位真人在甚麽處？曰：老大宗師，話頭也不識。師曰：放你三十棒。
通州狼山蘿庵慧温禪師，福州人，姓鄭氏。徧參諸老，晚依竹庵於東林。未幾，庵謝事，復謁高庵悟、南華昺、草堂清，皆蒙賞識。會竹庵徙閩之乾元，師歸省次，庵問：情生智隔，想變體殊。不用停囚長智，道將一句來。師乃釋然，述偈曰：拶出通身是口，何妨駡雨訶風？昨夜前村猛虎，齩殺南山大虫。庵首肯。住後，上堂：釋迦老子，四十九年，坐籌帷幄。彌勒大士，九十一劫，帶水拖泥。凡情聖量，不能剗除。理照覺知，猶存露布。佛意祖意，如將魚目作明珠。大乘小乘，似認橘皮爲猛火。諸人須是豁開胷襟寶藏，運出自己家珍，向十字街頭普施貧乏。衆中忽有箇靈利漢出來道：美食不中飽人喫。山僧只向他道：幽州猶自可，最苦是新羅。
婺州雙林德用禪師，本郡戴氏子。上堂：拈槌竪拂，祖師門下，將黄葉以止啼。説妙談玄，衲僧面前，望梅林而止渴。際山今日去却之乎者也，更不指東畫西，向三世諸佛命脉中，六代祖師骨髓裏，盡情傾倒，爲諸人説破。良久曰：啼得血流無用處，不如緘口過殘春。
台州萬年無著道閑禪師，本郡洪氏子。上堂：全機敵勝，猶在半途。啐啄同時，白雲萬里。纔生朕兆，已落二三。不露鋒鋩，成何道理？且道從上來事合作麽生？誣人之罪，以罪加之。上堂，舉乾峯示衆云：舉一不得舉二。放過一著，落在第二。雲門出衆云：昨日有人從天台來，却往徑山去。峯曰：典座來日不得普請。師曰：相見不須瞋，君窮我亦貧。謂言侵早起，更有夜行人。
福州中際善能禪師，嚴陵人。往來龍門雲居有年，未有所證。一日，普請擇菜次，高庵忽以猫兒擲師懷中。師擬議，庵攔胷踏倒，於是大事洞明。上堂：萬古長空，一朝風月。不可以一朝風月昧却萬古長空，不可以萬古長空不明一朝風月。且如何是一朝風月？人皆畏炎熱，我愛夏日長。薰風自南來，殿閣生微涼。會與不會，切忌承當。
南康軍雲居普雲自圓禪師，綿州雍氏子。年十九，試經得度，留教苑五祀。出關南下，歷扣諸大尊宿。始詣龍門，一日，於廊廡間覩繪胡人，有省。夜白高庵，庵舉法眼偈曰：頭戴貂鼠帽，腰懸羊角錐，語不令人會，須得人譯之。復筴火示之曰：我爲汝譯了也。於是大法明了。呈偈曰：外國言音不可窮，起雲亭下一時通。口門廣大無邊際，吞盡楊歧栗棘蓬。庵遣師依佛眼，眼謂曰：吾道東矣。上堂，舉：僧問雲門：如何是透法身句？門曰：北斗裏藏身。師曰：南北東西萬萬千，乾坤上下兩無邊。相逢相見呵呵笑，屈指擡頭月半天。
饒州薦福退庵休禪師，上堂：風動邪？幡動邪？風鳴邪？鈴鳴邪？非風鈴鳴，非風幡動。此土與西天，一隊黑漆桶。誑惑世間人，看看滅胡種。山僧不奈何，趁後也打鬨。瓠子曲彎彎，冬瓜直儱侗。上堂：結夏時左眼半斤，解夏時右眼八兩。謾云九十日安居，贏得一肚皮妄想。直饒七穴八穿，未免山僧拄杖。雖然如是，千鈞之弩，不爲鼷鼠而發機。上堂：先師尋常用腦後一鎚，卸却學者胷中許多屈曲。當年克賓維那，曾中興化此毒。往往天下叢林，唤作超宗異目。非唯孤負興化，亦乃克賓受辱。若是臨濟兒孫，終不依草附木。資福喜見同參，今日傾腸倒腹。遂卓拄杖，喝一喝曰：還知先師落處麽？伎死禪和，如麻似粟。上堂：言發非聲，是箇甚麽？色前不物，莫亂針錐。透過禹門，風波更險。咄！
信州龜峯晦庵慧光禪師，建寧人。上堂：數日暑氣如焚，一箇渾身無處安著，思量得也是煩惱人。這箇未是煩惱，更有己躬下事不明，便是煩惱。所以達磨大師煩惱，要爲諸人吞却，又被咽喉小；要爲諸人吐却，又被牙齒礙。取不得，捨不得，煩惱九年。若不得二祖不惜性命，往往轉身無路，煩惱教死。所謂祖禰不了，殃及兒孫。後來蓮華峯庵主到這裏，煩惱不肯住。南嶽思大到這裏，煩惱不肯下山。更有臨濟德山，用盡自己查棃，煩惱鉢盂無柄。龜峯今日爲他閑事長無明，爲你諸人從頭點破。卓拄杖一下，曰：一人腦後露腮，一人當門無齒，更有數人鼻孔没半邊。不勞再勘，你諸人休向這裏立地瞌睡。殊不知家中飯籮鍋子一時失却了也。你若不信，但歸家檢點看！
真州長蘆且庵守仁禪師，越之上虞人。依雪堂於烏巨，聞普説曰：今之兄弟做工夫，正如習射，先安其足，後習其法。後雖無心，以久習故，箭發皆中。喝一喝云：只今箭發也，看！看！師不覺倒身作避箭勢，忽大悟。上堂：百千三昧，無量妙門，今日且庵不惜窮性命，祇做一句子説與諸人。乃卓拄杖，下座。嘗頌臺山婆話云：開箇燈心皂角鋪，日求升合度朝昬。只因風雨連綿久，本利一空愁倚門。
吉州青原如禪師，僧問：達磨未來時如何？師曰：生鐵鑄崑崙。曰：來後如何？師曰：五彩畫門神。
太平州隱静圓極彦岑禪師，台城人也。上堂：韓信打關，未免傷鋒犯手。張良燒棧，大似曳尾靈龜。既然席卷三秦，要且未能囊弓裹革。煙塵自静，我國晏然。四海九州，盡歸皇化。自然牛閑馬放，風以時，雨以時，五穀熟，萬民安。大家齊唱村田樂，月落參横夜向闌。上堂：今朝八月初五，好事分明爲舉。嶺頭漠漠秋雲，樹底鳴鳩唤雨。昨夜東海鯉魚，吞却南山猛虎。雖然有照有用，畢竟無賓無主。唯有文殊普賢，住，住！我識得你。上堂，舉正堂辯和尚室中問學者：蚯蚓爲甚麽化爲百合？師曰：客舍并州已十霜，歸心日夜憶咸陽。無端更度桑乾水，却望并州是故鄉。
鄂州報恩成禪師，上堂：秋雨乍寒，汝等諸人，青州布衫成就也未？良久，喝曰：雲溪今日，冷處著一把火。便下座。
平江府覺報清禪師，上堂，舉：僧問雲門：如何是諸佛出身處？門曰：東山水上行。師曰：諸佛出身處，東山水上行。石壓笋斜出，岸懸花倒生。
安吉州何山然首座，姑蘇人。侍正堂之久，入室次，堂問：貓兒爲甚麽偏愛捉老鼠？曰：物見主，眼卓竪。堂欣然，因命分座。
成都府信相戒修禪師，上堂，舉馬祖不安公案，乃曰：兩輪舉處煙塵起，電急星馳擬何止？目前不礙往來機，正令全施無表裏。丈夫意氣自衝天，我是我兮你是你。
遂寧府西禪第二代希秀禪師，上堂曰：秋光將半，暑氣漸消。鴻鴈横空，點破碧天似水。猿猱挂樹，撼翻玉露如珠。直饒對此明機，未免認龜作鼈。且道應時應節一句作麽生道？野色併來三島月，溪光分破五湖秋。
温州淨居尼無相法燈禪師，上堂，拈拄杖卓曰：觀音出，普賢入，文殊水上穿靴立。擡頭鷂子過新羅，石火電光追不及。咄！
荆門軍玉泉窮谷宗璉禪師，合州董氏子。開堂日，問答已，乃曰：衲僧向人天衆前一問一答，一擒一縱，一卷一舒，一挨一拶，須是具金剛眼睛始得。若是念話之流，君向西秦，我之東魯，於宗門中殊無所益。這一段事，不在有言，不在無言，不礙有言，不礙無言。古人垂一言半句，正如國家兵器，不得已而用之。横説竪説，祇要控人入處，其實不在言句上。今時人不能一徑徹證根源，祇以語言文字而爲至道。一句來，一句去，唤作禪道，唤作向上向下，謂之菩提涅槃，謂之祖師巴鼻。正似鄭州出曹門，從上宗師會中，往往真箇以行脚爲事底，纔有疑處，便對衆決擇。祇一句下見諦明白，造佛祖直指不傳之宗，與諸有情盡未來際，同得同證，猶未是泊頭處。豈是空開脣皮，胡言漢語來？所以南院示衆云：諸方祇具啐啄同時眼，不具啐啄同時用。時有僧問：如何是啐啄同時用？院曰：作家不啐啄，啐啄同時失。僧曰：猶是學人問處。院曰：如何是你問處？僧曰：失。院便打。其僧不契，後至雲門會中，因二僧舉此話，一僧曰：當時南院棒折那！其僧忽悟，卽回南院，院已遷化。時風穴作維那，問曰：你是問先師啐啄同時話底僧那？僧曰：是。穴曰：你當時如何？曰：我當時如在燈影裏行。穴曰：你會也。師乃召大衆曰：暗穿玉線，密度金針，如水入水，似金博金。敢問大衆，啐啄同時是親切處，因甚却失？若也會得，堪報不報之恩，共助無爲之化。便可横身宇宙，獨步大方，若跳不出，依前祇在架子下。上堂，拈拄杖曰：破無明暗，截生死流，度三有城，泛無爲海。須是識這箇始得。乃召大衆曰：唤作拄杖則觸，不唤作拄杖則背。若也識得，荆棘林中撒手，是非海裏横身。脱或未然，普賢乘白象，土宿跨泥牛。參！上堂：一切數句非數句，與吾靈覺何交涉？師曰：永嘉恁麽道，大似含元殿上更覓長安。殊不知有水皆含月，無山不帶雲。雖然如是，三十年後趙婆酤醋。上堂：宗乘一唱殊途絶，萬别千差俱泯滅。通身是口難分雪，金剛腦後三斤鐵。好大哥。僧問：保壽開堂，三聖推出一僧，保壽便打，意旨如何？師曰：利動君子。曰：爲復棒頭有眼，爲復見機而作？師曰：獼猴繫露柱。曰：祇如三聖道，你恁麽爲人，瞎却鎮州一城人眼。又作麽生？師曰：錦上鋪華又一重。問：行脚逢人時如何？師曰：一不成，二不是。曰：行脚不逢人時如何？師曰：虎齩大虫。曰：祇如慈明道，釣絲絞水，意作麽生？師曰：水浸鋼石卵。問：三聖道：我逢人卽出，出則不爲人。意旨如何？師曰：兵行詭道。曰：興化道：我逢人則不出，出則便爲人。又作麽生？師曰：綿裹秤鎚。問：不落因果，爲甚麽墮野狐身？師曰：廬山五老峯。曰：不昧因果，爲甚疾脱野狐身？師曰：南嶽三生藏。曰：秪如不落不昧，未審是同是别？師曰：倚天長劒逼人寒。問：初生孩子還具六識也無？趙州道：急水上打毬子。意旨如何？師曰：兩手扶犂水過膝。曰：祇如僧又問投子急水上打毬子，意旨如何？曰：念念不停流，又作麽生？師曰：水晶甕裏浸波斯。問：楊歧道：三脚驢子弄蹄行。意旨如何？師曰：過蓬州了，便到巴州。
潭州大潙行禪師，上堂横拄杖曰：你等諸人，若向這裏會去，如紀信登九龍之輦；不向這裏會去，似項羽失千里烏騅。饒你總不恁麽，落在無事甲裏。若向這裏撥得一路，轉得身，吐得氣，山僧與你拄杖子。遂靠拄杖，下座。上堂：不是心，不是佛，不是物。且道是箇甚麽？不在内，不在外，不在中間，畢竟在甚麽處？苦！苦！有口説不得，無家何處歸？
潭州道林淵禪師，僧問：鐘未鳴，鼓未響，拓鉢向甚麽處去？德山便低頭歸方丈，意旨如何？師曰：奔雷迸火。曰：巖頭道，這老漢未會末後句在，又作麽生？師曰：相隨來也。曰：巖頭密啓其意，未審那裏是他密啓處？師曰：萬年松在祝融峯。曰：雖然如是，祇得三年，三年後果遷化，還端的也無？師曰：嚤呢噠唎吽㗶吒。臨示寂，上堂拈拄杖示衆曰：離却色聲言語，道將一句來。衆無對。師曰：動静聲色外，時人不肯對。世間出世間，畢竟使誰會？言訖，倚杖而逝。
隨州大洪老衲祖證禪師，潭州潘氏子。上堂：萬象之中獨露身，如何説箇獨露底道理？竪起拂子曰：到江吴地盡，隔岸越山多。僧問：雲門問僧：光明寂照徧河沙，豈不是張拙秀才語？僧云是。門云：話墮也。未審那裏是這僧話墮處？師曰：鮎魚上竹竿。問：離却言句，請師直指。師竪拂子，僧曰：還有向上事也無。師曰：有。曰：如何是向上事？師曰：速禮三拜。
隆興府泐潭山堂德淳禪師，上堂：俱胝一指頭，一毛拔九牛。華嶽連天碧，黄河徹底流。截却指，急回眸。青箬笠前無限事，綠蓑衣底一時休。
常州宜興保安復庵可封禪師，福州林氏子。上堂：天寬地大，風清月白。此是海宇清平底時節。衲僧家等閑問著，十箇有五雙知有。祇如夜半華嚴池吞却楊子江，開明橋撞倒平山塔，是汝諸人還知麽？若也知去，試向非非想天道將一句來。其或未知，擲下拂子曰：須是山僧拂子始得。
隆興府石亭野庵祖璿禪師，上堂曰：喫粥了也未，趙州無忌諱。更令洗鉢盂，太煞没巴鼻。悟去由來不丈夫。這僧那免受糊塗。有指示，無指示，韶石四楞渾塌地。入地獄，如箭射，雲岫清風生大厦。相逢擕手上高山，作者應須辨真假。真假分，若爲論，午夜寒蟾出海門。
潭州石霜宗鑒禪師，上堂曰：送舊年，迎新歲，動用不離光影内。澄輝湛湛夜堂寒，借問諸人會不會？若也會，增瑕纇，若不會，依前昧。與君指箇截流機，白雲更在青山外。
南康軍雲居蓬庵德會禪師，重慶府何氏子。上堂，舉：教中道，若見諸相非相，卽見如來。作麽生是非相底道理？佯走詐羞偷眼覷，竹門斜掩半枝花。
泉州法石中庵慧空禪師，贛州蔡氏子。春日上堂，拈拄杖卓一下曰：先打春牛頭。又卓一下曰：後打春牛尾。驚起虚空入藕絲裏。釋迦無路潛蹤，彌勒急走千里。文殊却知落處，拊掌大笑歡喜。且道歡喜箇甚麽？春風昨夜入門來，便見千花生碓觜。上堂：千家樓閣，一霎秋風。祇知襟袖涼生，不覺園林落葉。於斯薦得，觸處全真。其或未然，且作寒温相見。上堂，舉金剛經云：佛告須菩提，爾所國土中，所有衆生若干種心，如來悉知。何以故？如來説，諸心皆爲非心，是名爲心。要會麽？春風得意馬蹄疾，一日看盡長安花。僧問：先佛垂範，禁足安居。未審是何宗旨？曰：瑠璃鉢内拓須彌。僧便喝，師便打。
臨安府淨慈混源曇密禪師，天台盧氏子。依資福道榮出家。十六圓具，習台教。棄參大慧於徑山。謁雪巢一此庵元。入閩，留東、西禪，無省發。之泉南，教忠俾悦衆。解職歸前資。偶舉香嚴擊竹因緣，豁然契悟。述偈呈忠，忠舉賢沙未徹語詰之，無滯。忠曰：子方可見妙喜。卽辭往梅陽，服勤四載。住後，上堂：諸佛出世，打劫殺人。祖師西來，吹風放火。古今善知識，佛口虵心；天下衲僧，自投籠檻。莫有天然氣㮣，特達丈夫，爲宗門出一隻手，主張佛法者麽？良久曰：設有，也須斬爲三段。上堂：德山小參不答話，千古叢林成話霸。問話者三十棒，慣能説訶説夯。時有僧出，的能破的，德山便打風流儒雅。某甲話也未問，頭上著枷，脚下著匣。你是那裏人？一回相見一傷神。新羅人把手笑欣欣，未跨船舷，好與三十棒，依前相厮誑。混源今日恁麽批判責情，好與三十棒。且道是賞是罰？具參學眼者試辨看。上堂，舉雲門問僧光明寂照徧河沙因緣，師曰：平地摝魚鰕，遼天射飛鶚。跛脚老雲門，千錯與萬錯。後示寂，塔于本山。
荆南府公安遯庵祖珠禪師，南平人。上堂：不是心，不是佛，不是物。瀝盡野狐涎，趯翻山鬼窟。平田淺草裏，露出焦尾大虫，太虚寥廓中，放出遼天俊鶻。阿呵呵！露風骨，等閑拈出衆人前，畢竟分明是何物？咄咄！上堂：玉露垂青草，金風動白蘋。一聲寒鴈叫，唤起未惺人。
汀州報恩法演禪師，果州人。上堂，舉俱胝竪指因緣，師曰：佳人睡起懶梳頭，把得金釵插便休。大抵還他肌骨好，不塗紅粉也風流。
臨安府淨慈肯堂彦充禪師，於潛盛氏子。幼依明空院義堪爲師。首參大愚宏智、正堂大圓。後聞東林謂衆曰：我此間别無玄妙，祇有木札羹，鐵釘飯，任汝齩嚼。師竊喜之，直造謁，陳所見解。林曰：據汝見處，正坐在鑒覺中。師疑不已，將從前所得底一時颺下。一日，聞僧舉南泉道：時人見此一株花，如夢相似。默有所覺，曰：打草祇要蛇驚。次日入室，林問：那裏是巖頭密啓其意處？師曰：今日捉敗這老賊！林曰：達磨大師性命在汝手裏。師擬開口，驀被攔胷一拳。忽大悟，直得汗流浹背，點首自謂曰：臨濟道，黄檗佛法無多子。豈虚語邪？遂呈頌曰：爲人須爲徹，殺人須見血。德山與巖頭，萬里一條鐵。林然之。住後，上堂：世尊不説説，迦葉不聞聞。卓拄杖曰：水流黄葉來何處？牛帶寒鴉過遠村。上堂，舉雪峯示衆云：盡大地是箇解脱門，因甚把手拽不入。師曰：大小雪峯話作兩橛，既盡大地是箇解脱門，用拽作麽？上堂：一向與麽去，法堂前草深一丈。一向與麽來，脚下泥深三尺。且道如何卽是？三年逢一閏，雞向五更啼。上堂，舉卍庵先師道：坐佛牀，斫佛脚，不敬東家孔夫子，却向他鄉習禮樂。師曰：入泥入水卽不無，先師争柰寒蟬抱枯木，泣盡不回頭。卓拄杖曰：灼然！有不回頭底，淨慈向升子裏禮汝三拜。上堂：三世諸佛，無中説有，䕞𦿆拾花針。六代祖師，有裏尋無，猿猴探水月。去此二途，如何話會？儂家不管興亡事，盡日和雲占洞庭。元庵受智者請，引座曰：南山有箇老魔王，烱烱雙眸放電光。口似血盆呵佛祖，牙如劒樹駡諸方。幾度業風吹不動；吹得動，雲黄山畔與嵩頭陁、傅大士，一火破落户，依舊孟八郎，賺他無限癡男女，開眼堂堂入鑊湯。忽有箇衲僧出來道：既是善知識，爲甚賺人入鑊湯？只向他道：非公境界。後示寂，塔于寺之南庵。
婺州智者元庵真慈禪師，潼川人，姓李氏。初依成都正法出家。具戒後游講肆，聽講圓覺，至四大各離，今者妄身當在何處？畢竟無體，實同幻化。因而有省，作頌曰：一顆明珠，在我這裏，撥著動著，放光動地。以呈諸講師，無能曉之者。歸以呈其師，遂舉狗子無佛性話詰之。師曰：雖百千萬億公案，不出此頌也。其師以爲不遜，乃叱出。師因南游，至廬山圓通挂搭。時卍庵爲西堂。爲衆入室，舉：僧問雲門：撥塵見佛時如何？門云：佛亦是塵。師隨聲便喝，以手指胷曰：佛亦是塵。師復頌曰：撥塵見佛，佛亦是塵。問了答了，直下翻身。勸君更盡一杯酒，西出陽關無故人。又頌塵塵三昧曰：鉢裏飯，桶裏水，别寶崑崙坐潭底。一塵塵上走須彌，明眼波斯笑彈指。笑彈指，珊瑚枝上清風起。卍庵深肯之。
福州鼓山木庵安永禪師，閩縣吴氏子。弱冠爲僧，未幾謁懶庵於雲門。一日入室，庵曰：不問有言，不問無言。世尊良久，不得向世尊良久處會。隨後便喝，倏然契悟。作禮曰：不因今日問，争喪目前機。庵許之。住後，上堂：要明箇事，須是具擊石火、閃電光底手段，方能嶮峻巖頭全身放捨；白雲深處得大安居。如其覷地覓金針，直下腦門須迸裂。到這裏假饒見機而變，不犯鋒鋩，全身獨脱，猶涉泥水。祇如本分全提一句，又作麽生道？擊拂子曰：淬出七星光燦爛，解拈天下任横行。上堂，舉睦州示衆云：諸人未得箇入處，須得箇入處；既得箇入處，不得忘却老僧。師曰：恁麽説話，面皮厚多少。木庵則不然，諸人未得箇入處，須得箇入處；既得箇入處，直須颺下入處始得。上堂，拈拄杖曰：臨濟小厮兒，未曾當頭道著。今日全身放憨，也要諸人知有。擲拄杖，下座。僧問：須彌頂上飜身倒卓時如何？師曰：未曾見毛頭星現？曰：恁麽則傾湫倒嶽去也。師曰：莫亂做。僧便喝。師曰：雷聲浩大，雨點全無。
温州龍翔栢堂南雅禪師，上堂曰：瑞峰頂上，棲鳳亭邊，一杯淡粥相依，百衲蒙頭打坐。二祖禮三拜，依位而立，已是周遮。達磨老臊胡，分盡髓皮，一場狼籍。其餘之輩，何足道哉！栢堂恁麽道，還免諸方檢責也無？拍繩床云：洎合停囚長智。上堂曰：大機貴直截，大用貴頓發。縱有嚙鏃機，一鎚須打殺。何故？我王庫内無如是刀。上堂曰：紫蕨伸拳笋破梢，楊花飛盡綠陰交。分明西祖單傳句，黄栗留鳴燕語巢。這裏見得諦，信得及，若約諸方決定，明牎下安排。龍翔門下直是一槌槌殺。何故？不是與人難共住，大都緇素要分明。
福州天王志清禪師，上堂，竪起拂子云：只這箇天不能蓋，地不能載，徧界徧空，成團成塊。到這裏三世諸佛向甚麽處摸索？六代祖師向甚麽處提持？天下衲僧向甚麽處名邈？除非自得自證，便乃敲唱雙行。雖然如是，未是衲僧行履處。作麽生是衲僧行履處？是非海裏横身入，豺虎叢中縱步行。
南劒州劒門安分庵主，少與木庵同肄業安國，後依懶庵，未有深證。辭謁徑山大慧，行次江干，仰瞻宫闕，聞街司喝侍郎來，釋然大悟。作偈曰：幾年箇事掛胷懷，問盡諸方眼不開。肝膽此時俱裂破，一聲江上侍郎來。遂徑回西禪，懶庵迎之，付以伽棃。自爾不規所寓。後庵居劒門，化被嶺表，學者從之。所作偈頌，走手而成，凡千餘首，盛行於世。示衆：這一片田地，汝等諸人，且道天地未分已前在甚麽處？直下徹去，已是鈍置分上座不少了也，更若擬議思量，何啻白雲萬里？驀拈拄杖，打散大衆。示衆：上至諸佛，下及衆生，性命總在山僧手裏。檢點將來，有没量罪過。還有檢點得出者麽？卓拄杖一下曰：寃有頭，債有主。遂左右顧視曰：自出洞來無敵手，得饒人處且饒人。示衆：十五日已前，天上有星皆拱北。十五日已後，人間無水不朝東。已前已後總拈却，到處鄉談各不同。乃屈指曰：一二三四五，六七八九十，十一十二十三十四。諸兄弟今日是幾？良久曰：本店買賣，分文不賒。
福州鼓山宗逮禪師，上堂：世尊道，應如是知，如是見，如是信解，不生法相。遂喝曰：玉本無瑕却有瑕。
福州乾元宗穎禪師，上堂，卓拄杖曰：性燥漢祇在一槌。靠拄杖曰：靈利人不勞再舉。而今莫有靈利底麽？良久曰：比擬張麟，兔亦不過。
建寧府仙州山吴十三道人，每以已事扣諸禪，及開善歸，結茆於其左，遂往給侍。紹興庚申三月八日夜，適然啓悟，占偈呈善曰：元來無縫罅，觸著便光輝。既是千金寶，何須彈雀兒？善答曰：啐地折時真慶快，死生凡聖盡平沉。仙州山下呵呵笑，不負相期宿昔心。
慶元府天童密庵咸傑禪師，福州鄭氏子。母夢廬山老僧入舍而生。自幼穎悟，出家爲僧。不憚遊行，遍參知識。後謁應庵於衢之明果。庵孤硬難入，屢遭呵。一日，庵問：如何是正法眼？師遽答曰：破沙盆。庵頷之。未幾，辭回省親。庵送以偈曰：大徹投機句，當陽廓頂門。相從今四載，徵詰洞無痕。雖未付鉢袋，氣宇吞乾坤。却把正法眼，唤作破沙盆。此行將省覲，切忌便跺跟。吾有末後句，待歸要汝遵。出世衢之烏巨，次遷祥符、蔣山、華藏，未幾詔住徑山、靈隱，晚居太白。僧問：虚空銷殞時如何？師曰：罪不重科。上堂：牛頭横説竪説，不知有向上關棙子。有般漆桶輩，東西不辨，南北不分，便問如何是向上關棙子？何異開眼尿牀。華藏有一轉語，不在向上向下，千手大悲摸索不著。雨寒無處曬㫰，今日普請，布施大衆。良久曰：達磨大師，無當門齒。上堂：世尊不説説，拗曲作直。迦葉不聞聞，望空啓告。馬祖卽心卽佛，懸羊頭賣狗肉。趙州勘庵主，貴買賤賣，分文不直。祇如文殊是七佛之師，因甚出女子定不得？河天月暈魚分子，槲葉風微鹿養茸。上堂，卓拄杖曰：迷時祇迷這箇。復卓一下曰：悟時祇悟這箇。迷悟雙忘，糞埽堆頭重添搕𢶍。莫有向東涌西没全機獨脱處道得一句底麽？若道不得，華藏自道去也。擲拄杖曰：三十年後。上堂，舉金峯和尚示衆云：老僧二十年前，有老婆心。二十年後，無老婆心。時有僧問：如何是和尚二十年前有老婆心？峯云：問凡答凡，問聖答聖。曰：如何是二十年後無老婆心？峯云：問凡不答凡，問聖不答聖。師曰：烏巨當時若見，但冷笑兩聲。這老漢忽若瞥地，自然不墮聖凡窠臼。上堂，舉婆子燒庵話，師曰：這箇公案，叢林中少有拈提者。傑上座裂破面皮，不免納敗一上，也要諸方檢點。乃召大衆曰：這婆子洞房深穩，水泄不通，偏向枯木上糝花，寒巖中發燄。箇僧孤身迥迥，慣入洪波，等閑坐斷潑天潮，到底身無涓滴水。子細檢點將來，敲枷打鎖則不無二人，若是佛法未夢見在，烏巨與麽提持，畢竟意歸何處？良久曰：一把柳絲收不得，和煙搭在玉欄干。上堂：動絃别曲，葉落知秋。舉一明三，目機銖兩。如王秉劒，殺活臨時，猶是無風匝匝之波。向上一路，千聖把手共行，合入泥犂地獄。正當與麽時，合作麽生？江南兩浙，春寒秋熱。上堂：盡乾坤大地，唤作一句子，擔枷帶鎖；不唤作一句子，業識茫茫。兩頭俱透脱，淨倮倮，赤洒洒，没可把。達磨一宗，掃土而盡。所以雲門大師道，盡乾坤大地，無纖毫過患，猶是轉句，不見一法，始是半提。更須知有全提底時節。大小雲門，劒去久矣，方乃刻舟。後示寂，塔于寺之中峰。
南書記者，福州人。久依應庵，於趙州狗子無佛性話，豁然契悟。有偈曰：狗子無佛性，羅睺星入命。不是打殺人，被人打殺定。庵見，喜其脱略。紹興末終於歸宗。
侍郎李浩居土字德遠，號正信。幼閲首楞嚴經，如游舊國，志而不忘。持橐後，造明果，投誠入室。應庵揕其胷曰：侍郎死後，向甚麽處去？公駭然汗下。庵喝出。公退參，不旬日竟躋堂奥。以偈寄同參嚴康朝曰：門有孫臏鋪，家存甘贄妻。夜眠還早起，誰悟復誰迷？庵見稱善。有鬻胭脂者，亦久參應庵，頗自負。公贈之偈曰：不塗紅粉自風流，往往禪徒到此休。透過古今圈䙡後，却來這裏喫拳頭。
常州華藏伊庵有權禪師，臨安昌化祁氏子。年十四得度。十八歲，禮佛智裕禪師于靈隱。時無庵爲第一座，室中以從無住本，建一切法問之。師久而有省。答曰：暗裏穿針，耳中出氣。庵可之，遂密付心印。嘗夜坐達旦，行粥者至，忘展鉢。鄰僧以手觸之，師感悟，爲偈曰：黑漆崑崙把釣竿，古帆高挂下驚湍。蘆花影裏弄明月，引得盲龜上釣船。佛智嘗問：心包太虚，量廓沙界時如何？師曰：大海不宿死屍。智撫其座曰：此子他日當據此座，呵佛駡祖去在！師自是埋藏頭角，益自韜晦。游歷湖湘江淛幾十年，依應庵於歸宗，參大慧於徑山。無庵住道場，招師分座説法，於是聲名隱然。住後，上堂：今朝結却布袋口，明眼衲僧莫亂走。心行滅處解飜身，噴嚏也成師子吼。旃檀林，任馳驟。剔起眉毛頂上生，剜肉成瘡露家醜。上堂：禪禪！無黨無偏，迷時千里隔，悟在口皮邊。所以僧問石頭：如何是禪？頭云㼾甎。又僧問睦州：如何是禪？州云：猛火著油煎。又僧問首山：如何是禪？山云：猢猻上樹尾連顛。大衆，道無横徑，立處孤危。此三大老，行聲前活路，用劫外靈機。若以衲僧正眼檢點將來，不無優劣。一人如張良入陣，一人如項羽用兵，一人如孔明料敵。若人辨白得，可與佛祖齊肩。雖然如是，忽有箇衲僧出來道：長老話作兩橛也。適來道：道無横徑，無黨無偏，而今又却分許多優劣。且作麽生祇對？還委悉麽？把手上山齊著力，咽喉出氣自家知。淳熙庚子秋，示微疾，留偈，趺坐而逝。荼毗齒舌不壞，獲五色舍利無數。瘞于横山之塔，分骨歸葬萬年山寺。
婺州三峯印禪師，上堂舉野狐話曰：不落不昧，誣人之罪。不昧不落，無繩自縛。可憐柳絮隨春風，有時自西還自東。
常德府德山子涓禪師，潼川人也。上堂：見見之時，見非是見。見猶離見，見不能及。遂喝曰：鯨吞海水盡，露出珊瑚枝。衆中忽有箇衲僧出來道：長老休寐語，却許伊具一隻眼。上堂，横按拄杖曰：一二三四五六七，七六五四三二一。循還逆順數將來，數到未來無盡日。因七見一，因一亡七。踏破太虚空，鐵牛也汗出。絶氣息，無蹤跡。擲拄杖曰：更須放下這箇，始是參學事畢。上堂，拈拄杖曰：有時奪人不奪境，拄杖子七縱八横。有時奪境不奪人，山僧七顛八倒。有時人境兩俱奪，拄杖子與山僧削迹吞聲。有時人境俱不奪，卓拄杖曰：伴我行千里，携君過萬山。忽然撞著臨濟大師時如何？喝曰：未明心地印，難透祖師關。
