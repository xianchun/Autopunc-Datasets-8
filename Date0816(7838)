爾時，富樓那至今但略說。
論曰：富樓那彌多羅尼子者，生於五天附庸寒陋之國，然其為人，隆準白析，精敏絕倫，有大智慧，善說法要，佛每稱之，以為說法第一。其母亦英靈有卓識，誦四韋陀書，聲被諸國。
富樓那嘗白佛：愿還本國作佛事，利益有情。
佛曰：汝國弊惡，柰何？
富樓那曰：我當修忍。若毀辱我，我當作念：幸不以拳歐我。設遭拳歐，又當作念：幸不捶楚我。設遭捶楚，又當作念：幸不兵刃我。設遭兵刃，又當作念：因受兵刃，幸離此五陰毒器也。
佛贊嘆之曰：非特汝持是忍力，我亦從中證。
舍利弗亦從而合爪稱美曰：一切梵行人當縈衣頂戴於汝。若見汝者，得大利益。
初其父禱於江瀕之祠，祠大梵天之像也，愿求嗣息。而值江滿，又夢寶器中眾寶皆滿，入母之懷。及生子矣，所愿得滿，故名滿愿。母彌多羅尼，此言慈。有問其姓氏者，答曰：我父名滿，我母名慈，諸梵行人呼我為滿慈子。
今佛授記，過無量阿僧只劫，當於此土得阿耨多羅三藐三菩提，號曰法明如來，乃至以河沙等三千大千世界為一佛土，七寶臺觀充滿其中，劫名寶明，國名善凈，壽無量阿僧只劫，法住甚久。佛滅後起七寶塔，遍滿其國。其因善說法要，故號法明；其行可貴，故劫名寶明；慈力和易，故國名善凈。至於應緣而生，則禱江見夢，皆以滿為祥。及其證果，則所化之國眾寶莊嚴充滿。既化之後，一切塔廟亦復遍滿，蓋三世古今本一念也。
爾時，千二百至心遍歡喜。
論曰：阿若憍陳如者，寬仁博識，大慧通達。以最初得法故，一時大弟子中推其早悟，為冠曰日佛也、明星憍陳如也。日初昇則明星現，以此星破長夜之暗，而陳如則破無明之暗故也。
佛為太子時，棄國入山學道，其父凈飯王念之不忘，遣親信五人者往侍衛之，陳如其一也。二人則以欲為凈，三人則以苦行為凈。而太子專修苦行，故二人者棄之而去；其後太子受飲食、蘇油、暖水，三人者曰：噫！太子亦舍苦行矣。於是亦棄而去之。然太子得道，先為此五人說法。蓋其因地，佛於饑世，化其身為大魚，躍浪及岸，浪去迅疾，魚留沙鹵間，示作死相。有梓匠乎？
爾時，佛告至蓮華化生。
論曰：提婆達多，此言天熱。生時人天心皆熱，故以為名。斛飯王之子，佛之從弟。初其母禱天而娠，亦名天授。然其行逆，方佛化被大千，含識者必敬信，而提婆達多獨害之。以毒藏十指甲，見佛接足而禮，佛足不傷，而指自壞，不勝其忿。教阿闍世王放五百護財醉象，以沖佛之駕。佛以手示之，醉象見佛十指皆現師子，伏地驚懾，遺糞而去。
因嗜酥，多食，頭痛呻吟。佛遙聞憐之，引手為摩其頭，痛即止，大喜，曰：何從得此長手邪？熟視之，知為佛手，乃又大怒。蓮華色比丘見之，無故又大怒，以拳歐之至死。佛呵誨之，終不悛。
嘗破僧，領五百比丘欲為己徒眾，將去之。舍利弗厭之睡，睡熟，而大目犍連以手擎之以往。既覺，大怒，誓報之，乃以大石抵佛。石長三十肘，廣十五肘，地神手遮之，石碎，迸其小者中佛足流血。其五逆大罪皆此類，佛終悲憐之。
今獲授記作佛，號天王如來，所御世界名曰天道而已。劫名、國名殊勝之報皆所不言，何也？
曰：豈有形曲而影直者耶？
隋僧智顗曰：此經至震旦，凡四譯，今所盛行者兩本：西晉天竺僧法護所譯，名正法華。而護又能敷演，僧道安、法太所承稟者也。後秦龜茲僧童壽所譯，名妙法蓮華，蓋弘始八年也。壽亦能敷演，而其門弟子僧叡繼其席，開為九喻，有二十八品。而此一品為宮嬪所留，江東所傳止二十七品耳。梁僧曇滿講一百遍，以此品列之前，乃於長沙焚身報法之恩。陳僧慧思於經三生妍究，以此品次之後，後獲法護所譯，若合符契也。
於時，下方至默然信受。
論曰：經以象為示者，示言語莫能達其妙也。然有數種之象乃盡一義者，有一種之象能該眾義者。
問曰：何謂數種之象乃盡一義乎？
曰：如過去滅度之佛，在寶塔中全身不散者，以象自心之寂滅也。如出大音聲，贊嘆言此塔為聽法華經而至者，以象寂滅非斷滅也。如釋迦牟尼佛入多寶塔中，與過去滅度之佛并座而坐者，以象五蘊緣生之身，具證寂滅靈知之體也。
又問曰：何謂一種之象該眾義乎？
曰：此經不因地位修證，不因凡圣迷悟，不論善趣、惡趣，男子、女人之相，不論新熏、舊熏，遲成、速得之異，則以娑竭羅龍王之女獻珠之頃，而成正覺為象也。華嚴論曰：如華嚴經說即不然，但使自無情見，大智逾明，萬法體真，無轉變相。如維摩詰經曰：舍利弗謂天女曰：何故不轉女身？天女謂舍利弗：我從十二年來求女身相了不可得，當何所轉？庵提遮女謂：舍利弗自男生，我自女生。當知萬法本自體如，有何可轉？
如善財童子見善知識，如文殊、普賢、比丘、比丘尼、居士、長者、童子、優婆夷、童女、仙人、外道五十三人，各各自具菩薩行，自具佛法，隨諸眾生，見身不同，不言有轉。若以法眼觀，無俗不真；若以世間眼觀，無真不俗。以法華經對權教三根見未盡者，令成信種。且將女相速轉成佛，令生奇特，方始發心趣真知見，不堪本法而起善根。
此明且引三權，令歸一實。又破彼時劫定執三僧只，令於剎那證三世性本來一際，無始無終，稱法平等。裂三乘之見網，撤菩薩之草庵，令歸法界之門，入佛真實之宅。故令龍女成佛，明非過去久修；年始八歲，又表今非舊學。轉女時分，不逾剎那，具行佛果，無虧毫發。法本如是，自體無時，權學三根，自將見隔，迷自實法，反以為化，不知躬己本來如斯。
今處宅中，猶存滯見，云何界外懸指僧只？此見不離，定乖永劫，回心見謝，方始舊居。何如今時減諸見業，徒煩多劫苦困方回？如華嚴經法界緣起門，明凡圣一真，猶存見隔，見存即凡，情忘即佛，稱性緣起，俯仰進退，屈伸謙敬，皆菩薩行，無有一法可轉變。相有生、住、異、滅故，不同龍女轉身成佛。
然華嚴論所示者，法本然故，而不知法華龍女轉身成佛者，象也，便以象為實法而優劣之，其可哉？如善財童子登妙峰山頂，不見德云比丘，必於別峰乃見；至彌勒樓閣之前，閣門不開，必須彈指乃覺。是二者，亦皆象也。又可以別峰乃見，彈指方覺，而議之歟？
無盡居士論曰：佛於多劫嘗作國王，為求法故，捐舍國位，奉事仙人。經於千歲，仙人為說妙法華經。仙人者，提婆達多是也。由提婆達多善知識，令我具足六波羅蜜、慈悲喜舍、三十二相、八十種好、紫磨金色、十力、四無所畏、四攝法、十八不共神通道力，成等正覺。
棄舍王位者，示欲樂之無常也。仆事仙人者，示善知識之難遇也。仙人而能教佛者，法以口傳，而佛以心證也。故善財南詢善知識，一一經歷五十五位法門；釋迦奉事善知識，具足三十七助道法，其致一也。佛道勤苦難成如此，恐弟子聞而退屈故。
又因智積問文殊：以頗有眾生速成佛不？
文殊為說：娑竭龍女年始八歲，功德具足，能至菩提。智積言：如來於三千大千世界，乃至無有如芥子許，非是舍身命處，為眾生故，乃成菩提。不信此女於須臾頃，乃得成佛。
舍利弗亦言：女有五障，非是法器。
爾時，龍女以無價寶珠上佛，佛受之，即變成男子，於南方無垢世界成等正覺。
以此觀之，善受持法華經者，忽然之間而非速也，無量阿僧只劫而非遠也，三乘非權也，一乘非實也。法法融通，則法音方便，旋陀羅尼昭然現前矣。
爾時，藥王至佛自知我心。
論曰：學、無學等八千人，以娑婆國中人弊惡故，欲於他方國土廣說此經，而波闍波提及耶輸陀羅比丘尼亦欲於他方國土廣說此經。佛則視八十萬億那由他諸菩薩者，鄙八千學、無學及六千比丘尼志愿之不宏也。
而諸菩薩初猶冀佛明有告勑，而佛默然無說，則知佛意所在，譬如良馬而見鞭影。故經言：時諸菩薩敬順佛意，并欲自滿本愿，便於佛前作師子吼，而發誓言：世尊！我等於如來滅後，周旋往返十方世界，令諸眾生書寫此經，受持讀誦，解說其義，如法修行，正憶念，皆是佛之威力。惟愿世尊在於他方遙見守護！則知佛之志愿，此經不以濁惡憎嫉之世為棄也。
至於同聲說偈，專以牢持忍力為言，譬如舟師不畏云濤之險，唯恐櫓柂不固也。
金剛般若經曰：若有善男子、善女人以河沙等身命布施，若復有人於此經中乃至受持四句偈等，為他人說，其福甚多。爾時，須菩提聞說是經，深解義趣，涕淚悲泣，而白佛言：希有！世尊！佛說如是甚深經典，我從昔來所得慧眼，未曾得聞如是之經。釋之者曰：為離懈怠、利養等樂味故，謂以布施如是身命之福，猷莫及受持四句偈之福，則其可以一身味著懈怠故，身為障礙耶？四句偈者，無我、無人、無眾生、無壽者，常修如是觀，則於濁惡憎嫉之世能弘此經。須菩提所以聞之而泣也。
起信論曰：應忍他人惱，心不懷報；亦當忍於諸善事，心不懈退；立志堅強，遠離怯弱。當念過去久遠已來，受一切身心大苦，無有利益。釋之者曰：為於無數劫，為求世間貪欲境界，遭斷身命，畢竟無有少分滋味。為對此緣，當勤精進，立志堅強者，能透情境故，能觀諸體相故，能不令緣差故，能成就世間、出世間難事故，常不忘此志，則於濁惡憎嫉之世能弘此經也。
然金剛般若經及起信論所敘，敘其不能忍苦，以失大利，策發其加精進而已。若智度論所敘，則曰：忍者，是最善妙行，若遇緣時，當作是念：我若以瞋報彼，則為自害。又我先世自有是罪，不得如意，要必當償；若於此人不受，余亦害我，俱不得免，云何起瞋？又忍為硨磲，能瑩諸功德，若人加惡，如豬揩金聚，益發其明。蓋求佛道，濟眾生之利器故。
曰：忍為最善妙行故。西域有無價珠，名曰玻瓈，若溺污泥，即便涌出，騰高一丈；若置濁水，則令濁水成塵。唯在清水中，即便安住。若置福多伽林中，則異香噴發，遮諸穢惡之氣，令皆遠去。菩薩忍力，於弊惡之世，如珠在福多伽林中，發一切知見之香，遮一切憎嫉之穢耳。
無盡居士論曰：佛既以諸佛守護之法妙法蓮華經宣示四眾，以無邊智慧自在神通觀見當來眾生善根尟薄，信力狹劣，謗毀者多，受持者少，乃說：多寶如來久已滅度，尚為法來。我於往昔為求此法，棄舍國王，給事仙人。吾今說法已竟，汝等誰能護法？當發大愿。於是藥王、二萬菩薩及此會中授記者，同聲發愿：愿不為慮！我等於佛滅後，當奉持、讀誦、廣說此經。
佛視八十萬億那由他諸菩薩，是諸菩薩各作是念：世尊默然不見告勑，我當敬順佛意，并欲自滿本愿。便於佛前作師子吼，而發誓言：我等於如來滅後，周旋往返十方世界，能令眾生書寫此經，受持讀誦，解說其義，如法修行。夫空而無相，寂而無體，非信受則不能久，非愿力則不能持。二萬菩薩與授記，殷勤付囑，各發大愿則然已，至於八十萬億那由他菩薩不待告勑，而敬順佛意，各發大愿，則佛與菩薩道存於顧視之間，與同宣其義，而說偈言遠矣。