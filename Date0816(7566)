時舍利子復白佛言：世尊！云何菩薩摩訶薩修行般若波羅蜜多時，所引發宿住隨念智證通？
佛言：舍利子！有菩薩摩訶薩宿住隨念智證通，能如實念十方各如殑伽沙界一切有情諸宿住事，所謂隨念若自若他一心、十心、百心、千心、多百千心頃諸宿住事；或復隨念一日、十日、百日、千日、多百千日諸宿住事；或復隨念一月、十月、百月、千月、多百千月諸宿住事；或復隨念一年、十年、百年、千年、多百千年諸宿住事；或復隨念一劫、十劫、百劫、千劫、多百千劫乃至無量無數百千俱胝那庾多劫諸宿住事；或復隨念前際所有諸宿住事，謂如是時、如是處、如是名、如是姓、如是類、如是食、如是久住、如是壽限、如是長壽、如是受樂、如是受苦，從彼處沒，來生此間，從此間沒，往生彼處，如是狀貌，如是言說，若略若廣，若自若他，諸宿住事皆能隨念。
舍利子！是菩薩摩訶薩雖有如是宿住智用，而於其中不自高舉，不著宿住隨念智證通性，不著宿住隨念智證通事，不著能得宿住隨念智證通者，於著不著俱無所著。何以故？自性空故，自性離故，自性本來不可得故。舍利子！是菩薩摩訶薩不作是念：我今引發宿住智通，為自娛樂，唯除為得一切智智。舍利子！是名菩薩摩訶薩修行般若波羅蜜多時，所引發宿住隨念智證通。
時舍利子復白佛言：世尊！云何菩薩摩訶薩修行般若波羅蜜多時，所引發天眼智證通？
佛言：舍利子！有菩薩摩訶薩天眼智證通最勝清凈，過人天眼，能如實見十方各如殑伽沙界情非情類種種色像，所謂普見諸有情類死時生時、妙色麤色、善趣惡趣、若勝若劣，諸如是等種種色像。因此復知諸有情類隨業力用受生差別，如是有情成就身惡行，成就語惡行，成就意惡行，誹毀賢圣邪見因緣，身壞命終當墮惡趣，或生地獄，或生傍生，或生鬼界，或生邊地下賤悖惡有情類中，受諸苦惱。如是有情成就身妙行，成就語妙行，成就意妙行，贊美賢圣正見因緣，身壞命終當昇善趣，或生天上，或生人中，受諸快樂。如是有情種種業類，受果差別皆如實知。
舍利子！是菩薩摩訶薩雖有如是天眼作用，而於其中不自高舉，不著天眼智證通性，不著天眼智證通事，不著能得如是天眼智證通者，於著不著俱無所著。何以故？自性空故，自性離故，自性本來不可得故。舍利子！是菩薩摩訶薩不作是念：我今引發天眼智通，為自娛樂，唯除為得一切智智。舍利子！是名菩薩摩訶薩修行般若波羅蜜多時，所引發天眼智證通。
時舍利子復白佛言：世尊！云何菩薩摩訶薩修行般若波羅蜜多時，所引發漏盡智證通？
佛言：舍利子！有菩薩摩訶薩漏盡智證通，能如實知十方各如殑伽沙界一切有情，若自若他，漏盡不盡。此通依止金剛喻定，斷諸障習，方得圓滿，得不退轉菩薩地時，於一切漏亦名為盡，畢竟不起，現在前故。菩薩雖得此漏盡通，不墮聲聞、獨覺之地，唯趣無上正等菩提，不復希求余義利故。
舍利子！是菩薩摩訶薩雖有如是漏盡智用，而於其中不自高舉，不著漏盡智證通性，不著漏盡智證通事，不著能得如是漏盡智證通者，於著不著俱無所著。何以故？自性空故，自性離故，自性本來不可得故。舍利子！是菩薩摩訶薩不作是念：我今引發漏盡智通，為自娛樂，唯除為得一切智智。舍利子！是名菩薩摩訶薩修行般若波羅蜜多時，所引發漏盡智證通。舍利子！菩薩摩訶薩修行般若波羅蜜多時，能圓滿清凈六神通波羅蜜多，由此六神通波羅蜜多圓滿清凈故，便證無上正等菩提。
舍利子！復有菩薩摩訶薩修行般若波羅蜜多時，安住布施波羅蜜多，嚴凈一切智、一切相智道，以畢竟空，不起惠舍、慳吝心故。舍利子！復有菩薩摩訶薩修行般若波羅蜜多時，安住凈戒波羅蜜多，嚴凈一切智、一切相智道，以畢竟空，不起持戒、犯戒心故。舍利子！復有菩薩摩訶薩修行般若波羅蜜多時，安住安忍波羅蜜多，嚴凈一切智、一切相智道，以畢竟空，不起慈悲、忿恚心故。舍利子！復有菩薩摩訶薩修行般若波羅蜜多時，安住精進波羅蜜多，嚴凈一切智、一切相智道，以畢竟空，不起勤勇、懈怠心故。舍利子！復有菩薩摩訶薩修行般若波羅蜜多時，安住靜慮波羅蜜多，嚴凈一切智、一切相智道，以畢竟空，不起寂靜、散亂心故。舍利子！復有菩薩摩訶薩修行般若波羅蜜多時，還住般若波羅蜜多，嚴凈一切智、一切相智道，以畢竟空，不起智慧、愚癡心故。
舍利子！復有菩薩摩訶薩修行般若波羅蜜多時，安住布施、凈戒波羅蜜多，嚴凈一切智、一切相智道，以畢竟空，不起惠舍、慳吝、持戒、犯戒心故。舍利子！復有菩薩摩訶薩修行般若波羅蜜多時，安住布施、安忍波羅蜜多，嚴凈一切智、一切相智道，以畢竟空，不起惠舍、慳吝、慈悲、忿恚心故。舍利子！復有菩薩摩訶薩修行般若波羅蜜多時，安住布施、精進波羅蜜多，嚴凈一切智、一切相智道，以畢竟空，不起惠舍、慳吝、勤勇、懈怠心故。舍利子！復有菩薩摩訶薩修行般若波羅蜜多時，安住布施、靜慮波羅蜜多，嚴凈一切智、一切相智道，以畢竟空，不起惠舍、慳吝、寂靜、散亂心故。舍利子！復有菩薩摩訶薩修行般若波羅蜜多時，安住布施、般若波羅蜜多，嚴凈一切智、一切相智道，以畢竟空，不起惠舍、慳吝、智慧、愚癡心故。
舍利子！復有菩薩摩訶薩修行般若波羅蜜多時，安住凈戒、安忍波羅蜜多，嚴凈一切智、一切相智道，以畢竟空，不起持戒、犯戒、慈悲、忿恚心故。舍利子！復有菩薩摩訶薩修行般若波羅蜜多時，安住凈戒、精進波羅蜜多，嚴凈一切智、一切相智道，以畢竟空，不起持戒、犯戒、勤勇、懈怠心故。舍利子！復有菩薩摩訶薩修行般若波羅蜜多時，安住凈戒、靜慮波羅蜜多，嚴凈一切智、一切相智道，以畢竟空，不起持戒、犯戒、寂靜、散亂心故。舍利子！復有菩薩摩訶薩修行般若波羅蜜多時，安住凈戒、般若波羅蜜多，嚴凈一切智、一切相智道，以畢竟空，不起持戒、犯戒、智慧、愚癡心故。
舍利子！復有菩薩摩訶薩修行般若波羅蜜多時，安住安忍、精進波羅蜜多，嚴凈一切智、一切相智道，以畢竟空，不起慈悲、忿恚、勤勇、懈怠心故。舍利子！復有菩薩摩訶薩修行般若波羅蜜多時，安住安忍、靜慮波羅蜜多，嚴凈一切智、一切相智道，以畢竟空，不起慈悲、忿恚、寂靜、散亂心故。舍利子！復有菩薩摩訶薩修行般若波羅蜜多時，安住安忍、般若波羅蜜多，嚴凈一切智、一切相智道，以畢竟空，不起慈悲、忿恚、智慧、愚癡心故。
舍利子！復有菩薩摩訶薩修行般若波羅蜜多時，安住精進、靜慮波羅蜜多，嚴凈一切智、一切相智道，以畢竟空，不起勤勇、懈怠、寂靜、散亂心故。舍利子！復有菩薩摩訶薩修行般若波羅蜜多時，安住精進、般若波羅蜜多，嚴凈一切智、一切相智道，以畢竟空，不起勤勇、懈怠、智慧、愚癡心故。舍利子！復有菩薩摩訶薩修行般若波羅蜜多時，安住靜慮、般若波羅蜜多，嚴凈一切智、一切相智道，以畢竟空，不起寂靜、散亂、智慧、愚癡心故。
舍利子！復有菩薩摩訶薩修行般若波羅蜜多時，安住布施、凈戒、安忍波羅蜜多，嚴凈一切智、一切相智道，以畢竟空，不起惠舍、慳吝、持戒、犯戒、慈悲、忿恚心故。舍利子！復有菩薩摩訶薩修行般若波羅蜜多時，安住布施、安忍、精進波羅蜜多，嚴凈一切智、一切相智道，以畢竟空，不起惠舍、慳吝、慈悲、忿恚、勤勇、懈怠心故。舍利子！復有菩薩摩訶薩修行般若波羅蜜多時，安住布施、精進、靜慮波羅蜜多，嚴凈一切智、一切相智道，以畢竟空，不起惠舍、慳吝、勤勇、懈怠、寂靜、散亂心故。舍利子！復有菩薩摩訶薩修行般若波羅蜜多時，安住布施、靜慮、般若波羅蜜多，嚴凈一切智、一切相智道，以畢竟空，不起惠舍、慳吝、寂靜、散亂、智慧、愚癡心故。
舍利子！復有菩薩摩訶薩修行般若波羅蜜多時，安住凈戒、安忍、精進波羅蜜多，嚴凈一切智、一切相智道，以畢竟空，不起持戒、犯戒、慈悲、忿恚、勤勇、懈怠心故。舍利子！復有菩薩摩訶薩修行般若波羅蜜多時，安住凈戒、精進、靜慮波羅蜜多，嚴凈一切智、一切相智道，以畢竟空，不起持戒、犯戒、勤勇、懈怠、寂靜、散亂心故。舍利子！復有菩薩摩訶薩修行般若波羅蜜多時，安住凈戒、靜慮、般若波羅蜜多，嚴凈一切智、一切相智道，以畢竟空，不起持戒、犯戒、寂靜、散亂、智慧、愚癡心故。
舍利子！復有菩薩摩訶薩修行般若波羅蜜多時，安住安忍、精進、靜慮波羅蜜多，嚴凈一切智、一切相智道，以畢竟空，不起慈悲、忿恚、勤勇、懈怠、寂靜、散亂心故。舍利子！復有菩薩摩訶薩修行般若波羅蜜多時，安住安忍、靜慮、般若波羅蜜多，嚴凈一切智、一切相智道，以畢竟空，不起慈悲、忿恚、寂靜、散亂、智慧、愚癡心故。舍利子！復有菩薩摩訶薩修行般若波羅蜜多時，安住精進、靜慮、般若波羅蜜多，嚴凈一切智、一切相智道，以畢竟空，不起勤勇、懈怠、寂靜、散亂、智慧、愚癡心故。
舍利子！復有菩薩摩訶薩修行般若波羅蜜多時，安住布施、凈戒、安忍、精進波羅蜜多，嚴凈一切智、一切相智道，以畢竟空，不起惠舍、慳吝、持戒、犯戒、慈悲、忿恚、勤勇、懈怠心故。舍利子！復有菩薩摩訶薩修行般若波羅蜜多時，安住布施、安忍、精進、靜慮波羅蜜多，嚴凈一切智、一切相智道，以畢竟空，不起惠舍、慳吝、慈悲、忿恚、精進、懈怠、寂靜、散亂心故。舍利子！復有菩薩摩訶薩修行般若波羅蜜多時，安住布施、精進、靜慮、般若波羅蜜多，嚴凈一切智、一切相智道，以畢竟空，不起惠舍、慳吝、勤勇、懈怠、寂靜、散亂、智慧、愚癡心故。
舍利子！復有菩薩摩訶薩修行般若波羅蜜多時，安住凈戒、安忍、精進、靜慮波羅蜜多，嚴凈一切智、一切相智道，以畢竟空，不起持戒、犯戒、慈悲、忿恚、勤勇、懈怠、寂靜、散亂心故。舍利子！復有菩薩摩訶薩修行般若波羅蜜多時，安住凈戒、精進、靜慮、般若波羅蜜多，嚴凈一切智、一切相智道，以畢竟空，不起持戒、犯戒、勤勇、懈怠、寂靜、散亂、智慧、愚癡心故。
舍利子！復有菩薩摩訶薩修行般若波羅蜜多時，安住安忍、精進、靜慮、般若波羅蜜多，嚴凈一切智、一切相智道，以畢竟空，不起慈悲、忿恚、勤勇、懈怠、寂靜、散亂、智慧、愚癡心故。舍利子！復有菩薩摩訶薩修行般若波羅蜜多時，安住布施、凈戒、安忍、精進、靜慮波羅蜜多，嚴凈一切智、一切相智道，以畢竟空，不起惠舍、慳吝、持戒、犯戒、慈悲、忿恚、勤勇、懈怠、寂靜、散亂心故。舍利子！復有菩薩摩訶薩修行般若波羅蜜多時，安住布施、安忍、精進、靜慮、般若波羅蜜多，嚴凈一切智、一切相智道，以畢竟空，不起惠舍、慳吝、慈悲、忿恚、勤勇、懈怠、寂靜、散亂、智慧、愚癡心故。
舍利子！復有菩薩摩訶薩修行般若波羅蜜多時，安住凈戒、安忍、精進、靜慮、般若波羅蜜多，嚴凈一切智、一切相智道，以畢竟空，不起持戒、犯戒、慈悲、忿恚、勤勇、懈怠、寂靜、散亂、智慧、愚癡心故。舍利子！復有菩薩摩訶薩修行般若波羅蜜多時，安住布施、凈戒、安忍、精進、靜慮、般若波羅蜜多，嚴凈一切智、一切相智道，以畢竟空，不起惠舍、慳吝、持戒、犯戒、慈悲、忿恚、精進、懈怠、寂靜、散亂、智慧、愚癡心故。
如是，舍利子！諸菩薩摩訶薩修行般若波羅蜜多時，安住六種波羅蜜多，嚴凈一切智、一切相智道，以畢竟空，無惠舍、慳吝故，無持戒、犯戒故，無慈悲、忿恚故，無勤勇、懈怠故，無寂靜、散亂故，無智慧、愚癡故，不著惠舍，不著慳吝，不著持戒，不著犯戒，不著慈悲，不著忿恚，不著勤勇，不著懈怠，不著寂靜，不著散亂，不著智慧，不著愚癡。舍利子！是菩薩摩訶薩當於尒時不著惠舍、慳吝者，不著持戒、犯戒者，不著慈悲、忿恚者，不著勤勇、懈怠者，不著寂靜、散亂者，不著智慧、愚癡者。舍利子！是菩薩摩訶薩當於尒時於著不著，皆無所著。何以故？以一切法畢竟空故。舍利子！是菩薩摩訶薩當於尒時不著毀罵，不著贊嘆；不著損害，不著饒益；不著輕慢，不著恭敬。何以故？畢竟空中，無有毀罵、贊嘆法故，無有損害、饒益法故，無有輕慢、恭敬法故。舍利子！是菩薩摩訶薩當於尒時不著毀罵、贊嘆者，不著損害、饒益者，不著輕慢、恭敬者。何以故？畢竟空中，無有毀罵、贊嘆者故，無有損害、饒益者故，無有輕慢、恭敬者故。舍利子！是菩薩摩訶薩當於尒時於著不著，皆無所著。何以故？甚深般若波羅蜜多永絕一切著不著故。
舍利子！是菩薩摩訶薩修行般若波羅蜜多時，所獲功德最上最妙，一切聲聞及諸獨覺皆所無有。舍利子！此菩薩摩訶薩如是功德既圓滿已，復能以四攝事成熟一切有情，嚴凈佛土，便得嚴凈一切智、一切相智道，速能證得一切智智。
復次，舍利子！修行般若波羅蜜多菩薩摩訶薩修行般若波羅蜜多時，於一切有情起平等心；起平等心已，於一切有情起利益安樂心；起利益安樂心已，於一切法性皆得平等；得法性平等已，安立一切有情於一切法平等性中。舍利子！是菩薩摩訶薩於現法中得十方諸佛之所護念，亦得一切菩薩摩訶薩、聲聞、獨覺之所敬愛。舍利子！是菩薩摩訶薩隨所生處，眼終不見不可意色，耳終不聞不可意聲，鼻終不嗅不可意香，舌終不嘗不可意味，身終不覺不可意觸，意終不取不可意法。舍利子！是菩薩摩訶薩於阿耨多羅三藐三菩提永不退轉。
當佛說此修行般若波羅蜜多諸菩薩摩訶薩獲勝利時，眾中有三百苾芻即從座起，以所著衣持用奉佛，皆發無上正等覺心。尒時，世尊即便微笑，從面門出種種色光。
尊者阿難從座而起，偏覆左肩，右膝著地，合掌恭敬而白佛言：世尊！何因何緣現此微笑？大圣現笑必有因緣，請垂矜愍，唯愿為說！
佛告阿難：是從座起三百苾芻，從此已後六十一劫星喻劫中，當得作佛，皆同一号，謂大幢相如來、應、正等覺、明行圓滿、善逝、世間解、無上丈夫、調御士、天人師、佛、薄伽梵。是諸苾芻舍此身已，當生東方不動佛國，於彼佛所修菩薩行。
復有六萬天子聞佛所說，皆發無上正等覺心，世尊記彼當於彌勒如來法中凈信出家，專修梵行，彌勒如來為其授記，當得無上正等菩提。
尒時，此間一切眾會以佛神力得見十方各千佛土及諸世尊并彼眾會，彼諸佛土，清凈莊嚴，微妙殊特，當於尒時此堪忍界嚴凈之相所不能及。時此眾會一萬有情各發愿言：以我所修諸純凈業，愿當往生彼彼佛土。
尒時，世尊知其心愿，即復微笑，面門又出種種色光。尊者阿難復從座起，恭敬問佛微笑因緣。
佛告阿難：汝今見此萬有情不？
阿難白言：唯然，已見。
佛言：阿難！此萬有情從此壽盡，隨彼愿力，於萬佛土各得往生，乃至無上正等菩提，在所生處，常不離佛，供養恭敬，尊重贊嘆，修習六種波羅蜜多，得圓滿已，俱時成佛，皆同一号，謂莊嚴王如來、應、正等覺、明行圓滿、善逝、世間解、無上丈夫、調御士、天人師、佛、薄伽梵。
尒時，尊者舍利子、尊者大目連、尊者善現、尊者大飲光、尊者滿慈子，如是等眾望所識諸大苾芻、苾芻尼、菩薩摩訶薩、鄔波索迦、鄔波斯迦，皆從座起，恭敬合掌，俱白佛言：世尊！大波羅蜜多是菩薩摩訶薩般若波羅蜜多，廣波羅蜜多是菩薩摩訶薩般若波羅蜜多，第一波羅蜜多是菩薩摩訶薩般若波羅蜜多，尊波羅蜜多是菩薩摩訶薩般若波羅蜜多，勝波羅蜜多是菩薩摩訶薩般若波羅蜜多，上波羅蜜多是菩薩摩訶薩般若波羅蜜多，妙波羅蜜多是菩薩摩訶薩般若波羅蜜多，高波羅蜜多是菩薩摩訶薩般若波羅蜜多，極波羅蜜多是菩薩摩訶薩般若波羅蜜多，無上波羅蜜多是菩薩摩訶薩般若波羅蜜多，無上上波羅蜜多是菩薩摩訶薩般若波羅蜜多，無等波羅蜜多是菩薩摩訶薩般若波羅蜜多，無等等波羅蜜多是菩薩摩訶薩般若波羅蜜多，如虛空波羅蜜多是菩薩摩訶薩般若波羅蜜多，無待對波羅蜜多是菩薩摩訶薩般若波羅蜜多，自相空波羅蜜多是菩薩摩訶薩般若波羅蜜多，共相空波羅蜜多是菩薩摩訶薩般若波羅蜜多，一切法空波羅蜜多是菩薩摩訶薩般若波羅蜜多，不可得空波羅蜜多是菩薩摩訶薩般若波羅蜜多，無生空波羅蜜多是菩薩摩訶薩般若波羅蜜多，無滅空波羅蜜多是菩薩摩訶薩般若波羅蜜多，無性空波羅蜜多是菩薩摩訶薩般若波羅蜜多，有性空波羅蜜多是菩薩摩訶薩般若波羅蜜多，無性有性空波羅蜜多是菩薩摩訶薩般若波羅蜜多，奢摩他波羅蜜多是菩薩摩訶薩般若波羅蜜多，曇摩他波羅蜜多是菩薩摩訶薩般若波羅蜜多，開發一切功德波羅蜜多是菩薩摩訶薩般若波羅蜜多，成就一切功德波羅蜜多是菩薩摩訶薩般若波羅蜜多，不可屈伏波羅蜜多是菩薩摩訶薩般若波羅蜜多，能破一切波羅蜜多是菩薩摩訶薩般若波羅蜜多。
世尊！修行般若波羅蜜多諸菩薩摩訶薩最尊最勝，具大勢力，能行無等等施，能滿無等等施，能具無等等布施波羅蜜多，能得無等等自體，所謂無邊相好妙莊嚴身，能證無等等法，所謂無上正等菩提。世尊！修行般若波羅蜜多諸菩薩摩訶薩最尊最勝，具大勢力，能持無等等戒，能滿無等等戒，能具無等等凈戒波羅蜜多，能得無等等自體，所謂無邊相好妙莊嚴身，能證無等等法，所謂無上正等菩提。世尊！修行般若波羅蜜多諸菩薩摩訶薩最尊最勝，具大勢力，能修無等等忍，能滿無等等忍，能具無等等安忍波羅蜜多，能得無等等自體，所謂無邊相好妙莊嚴身，能證無等等法，所謂無上正等菩提。
世尊！修行般若波羅蜜多諸菩薩摩訶薩最尊最勝，具大勢力，能發無等等勤，能滿無等等勤，能具無等等精進波羅蜜多，能得無等等自體，所謂無邊相好妙莊嚴身，能證無等等法，所謂無上正等菩提。世尊！修行般若波羅蜜多諸菩薩摩訶薩最尊最勝，具大勢力，能起無等等定，能滿無等等定，能具無等等靜慮波羅蜜多，能得無等等自體，所謂無邊相好妙莊嚴身，能證無等等法，所謂無上正等菩提。世尊！修行般若波羅蜜多諸菩薩摩訶薩最尊最勝，具大勢力，能習無等等慧，能滿無等等慧，能具無等等般若波羅蜜多，能得無等等自體，所謂無邊相好妙莊嚴身，能證無等等法，所謂無上正等菩提。於余種種殊勝功德，隨其所應，亦復如是。
世尊！世尊亦由修行般若波羅蜜多，能修、能住、能滿、能具勝功德故，得無等等色，得無等等受想行識，證無等等菩提，轉無等等法輪，過去未來現在諸佛亦復如是。是故，世尊！若菩薩摩訶薩欲到一切法究竟彼岸者，當習般若波羅蜜多。世尊！修行般若波羅蜜多諸菩薩摩訶薩，一切世間天人、阿素洛等，皆應供養恭敬，尊重贊嘆。
尒時，佛告諸大弟子及菩薩摩訶薩等言：如是！如是！如汝所說。修行般若波羅蜜多諸菩薩摩訶薩，一切世間天人、阿素洛等，皆應供養恭敬，尊重贊嘆。何以故？由此菩薩摩訶薩故，世間便有人天出現，所謂剎帝利大族、婆羅門大族、長者大族、居士大族、轉輪圣王、四大王眾天乃至他化自在天，梵眾天乃至色究竟天，空無邊處天乃至非想非非想處天出現世間。由此菩薩摩訶薩故，世間便有預流、一來、不還、阿羅漢、獨覺、菩薩、諸佛出現。由此菩薩摩訶薩故，世間便有種種資生樂具出現，所謂飲食、衣服、臥具、房舍、燈明、末尼、真珠、琉璃、螺貝、璧玉、珊瑚、金銀等寶出現世間。以要言之，一切世間人樂、天樂及出世樂，無不皆由如是菩薩摩訶薩有。所以者何？此菩薩摩訶薩自布施已，教他布施；自持戒已，教他持戒；自安忍已，教他安忍；自精進已，教他精進；自修定已，教他修定；自習慧已，教他習慧。是故由此修行般若波羅蜜多諸菩薩摩訶薩，一切有情皆獲如是利益安樂。
尒時，世尊現舌根相，量等三千大千世界，從此舌相復出無數種種色光遍照十方殑伽沙等諸佛世界。
尒時，東方殑伽沙等諸佛土中，一一各有無量無數菩薩摩訶薩見此大光，心懷猶豫，各各往詣自界佛所，稽首恭敬白言：世尊！是誰威力？復以何緣有此大光照諸佛土？
時彼彼佛各各報言：於此西方有佛世界，名曰堪忍，佛号釋迦牟尼如來、應、正等覺、明行圓滿、善逝、世間解、無上丈夫、調御士、天人師、佛、薄伽梵，今為菩薩摩訶薩眾宣說般若波羅蜜多，現舌根相，量等三千大千世界，從彼舌相復出無數種種色光遍照十方殑伽沙等諸佛世界，今所見光即是彼佛舌相所現。
時彼彼界無量無數菩薩摩訶薩聞是事已，歡喜踴躍，嘆未曾有，各白佛言：我等欲往堪忍世界觀禮供養釋迦牟尼如來應正等覺及諸菩薩摩訶薩眾，并聽般若波羅蜜多，唯愿世尊哀愍聽許！
時彼彼佛各各報言：今正是時，隨汝意往。
時諸菩薩摩訶薩眾既蒙聽許，各禮佛足，右繞七匝，嚴持無量寶幢、幡蓋、衣服、瓔珞、香鬘、珍寶、金銀等花，奏擊種種上妙音樂，經須臾間，至此佛所，供養恭敬，尊重贊嘆佛菩薩已，繞百千匝，頂禮雙足，退坐一面。南西北方四維上下殑伽沙等諸佛土中，一一各有無量無數菩薩摩訶薩亦復如是。
尒時，四大王眾天、三十三天、夜摩天、覩史多天、樂變化天、他化自在天、梵眾天、梵輔天、梵會天、大梵天、光天、少光天、無量光天、極光凈天、凈天、少凈天、無量凈天、遍凈天、廣天、少廣天、無量廣天、廣果天、無繁天、無熱天、善現天、善見天、色究竟天，各持無量種種香鬘，所謂澤香、末香、燒香、樹香、葉香、諸雜和香，悅意花鬘、生類花鬘、龍錢花鬘并無量種雜類花鬘，及持無量上妙天花、嗢鉢羅花、鉢特摩花、俱某陀花、奔荼利花、微妙音花、大微妙音花及余無量天妙香花來詣佛所，供養恭敬，尊重贊嘆佛菩薩已，繞百千匝，頂禮雙足，卻住一面。
尒時，十方諸來菩薩摩訶薩眾及余無量欲、色界天所獻種種寶幢、幡蓋、衣服、瓔珞、珍寶、香花及諸音樂，以佛神力，上踴空中，合成臺蓋，量等三千大千世界，臺頂四角各有寶幢，臺蓋、寶幢皆垂瓔珞，勝幡妙彩、珍異花鬘，種種莊嚴，甚可愛樂。
尒時，會中有百千俱胝那庾多眾皆從座起，合掌恭敬而白佛言：世尊！我等未來愿當作佛，相好威德，如今世尊，國土莊嚴，聲聞、菩薩、人天眾會，所轉法輪皆如今佛。
尒時，世尊知其心愿，已於諸法悟無生忍，了達一切不生不滅，無作無為，即便微笑，面門復出種種色光。
時阿難陀即從座起，合掌恭敬白言：世尊！何因何緣現此微笑？諸佛現笑非無因緣。
佛告阿難：是從座起百千俱胝那庾多眾，已於諸法悟無生忍，了達一切不生不滅，無作無為。彼於當來經六十八俱胝大劫勤修菩薩行，妙法花劫中當得作佛，皆同一号，謂覺分花如來、應、正等覺、明行圓滿、善逝、世間解、無上丈夫、調御士、天人師、佛、薄伽梵。