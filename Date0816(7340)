濟王請小參，僧問：波斯匿王請問世尊：圣諦義中還有世俗事也無？世尊云：大王！汝於龍光佛時曾問此義。為復答他話？為他說？
師云：一時在許。
進云：只如翠巖道大王善問不善答，世尊善答不善問，未審此意如何？
師云：拈起上頭關棙子。
進云：忽若大王請傳此語問和尚，未審如何祗對？
師云：開口見膽。乃云：適早已露線索，如今更展家風。摩醯首羅三只眼，八面通透，釋迦老子百億身，十方分形，如印印空，如印印水，如印印泥。初不分前後際，亦不分縱橫并列，到這，若深入骨髓底，直下透脫，不疑天下人舌頭，聊聞舉著，踢起便行，可以坐斷十方，可以乾坤獨步；其或尚留觀聽，猶滯皮膚。直須腳跟下一一洞明，各各見本來面目，踏著本地風光，不隨聲色，不居凡圣，不落見聞，不涉語默，凈躶躶，赤灑灑。所以道：十方無壁落，四面亦無門。全體與麼來，全體與麼去。畢竟天人群生類，皆承此恩力。若識此恩力，終不落虛，步步腳踏實地，句句透見根源，全體如如，不變不動。推此以及群靈，攝此普濟品匯。正當恁麼時，超聲越色一句作麼生道？還委悉麼？不須更費纖毫力，吞跳金圈栗棘蓬。
張國太夫人請小參，云：霜風凜凜，細雨微微，解脫門八字打開，正法眼頂門顯示。還有超宗越格，離見絕情底麼？出來證據。若也證據得去，七佛已前也不恁麼，七佛已後也不恁麼，西天二十八祖亦不恁麼，唐土六祖亦不恁麼，至於歷代宗師、天下老和尚亦不恁麼。為什麼不與麼？只恐賺悞人去。既不與麼，亦不賺悞人，作麼生承當？到這，平田中萬仞壁立，壁立萬仞處一似平田，把斷要津，不通凡圣，亦無語話分，亦無展演分，畢竟教一切人什麼處入？老僧不惜眉毛，通個消息去也。遂豎起拂子云：見麼？又擊禪床云：還聞麼？若道見，且得沒交涉；若道不見，更是沒交涉。畢竟作麼生？若教老僧只管與你說，經無窮劫摸索不著。不隨言解，則凈躶躶，赤灑灑，各各坐斷報化佛頭，各各氣沖宇宙，設使千佛出興，恰如蚊蚋相似，與麼把得定，作得主，方始是本分作家。正當恁麼時，如何委悉？一句迥超諸佛格，坐斷天下衲僧頭。復頌云：
雖然說破五家宗，爭及曹溪一線通？
寶劍當陽誰殺活？離名離相振高風。
師云：昨夜鐘鳴時，諸人盡來此，已是刺腦入膠盆；今夜鐘鳴時，復來有何事？兩重三重已落節。若是知有底，聊聞舉著，徹骨入髓，踢起便行，坐斷報化佛頭，不落語默聲色，卻校些子；如或準前只守窠窟，山僧不免向無事處生事，無言處顯言，無葛藤處說葛藤，無荊棘處立荊棘去也。一塵才舉，大地全收，四方八面凈躶躶，華開世界起，浮幢王剎明歷歷。直得無情有情齊成佛道，有說無說俱轉法輪，此猶是法性海邊拈掇在。若向衲僧門下，直饒一棒打破虛空，一喝喝散白云，釋迦、彌勒猶為走使，德山、臨濟目瞪口呿，也未當本分氣宇在。
所以道：坐卻舌頭，別生見解。他參活句，不參死句，活句下薦得，永劫不忘；死句下薦得，自救不了。只如諸人即今作麼生會他活句？莫是即心即佛是活句麼？沒交涉。莫是非心非佛是活句麼？沒交涉。不是心，不是佛，不是物，是活句麼？沒交涉。莫是入門便棒是活句麼？沒交涉。入門便喝是活句麼？沒交涉。但有一切語言盡是死句，作麼生是活句？還會麼？萬仞峰頭獨足立，四方八面黑漫漫。復云：一口吸盡西江，栗棘殺老龐，當陽若也吞得，管取海內無雙。
師云：天無四壁，迥絕羅籠；地絕八維，了無障隔。與虛空同體，合暗合明；與虛空同壽，亘古亘今。人人有一坐具地，何用安排？處處悉彌勒門開，不須彈指。盡是人人受用，無去無來，以大悲力成此勝事。所以釋迦老子未離兜率，已降王宮；未出母胎，度人已畢。且道諸人分上還有這個消息也無？若無，人人具足，個個圓成，因什麼卻無？若有，諸人即今在甚麼安身立命？還知落處麼？若知落處，不動道場而徧能含受十方剎海，一塵一剎隨處受生，何待九龍吐香水，分手指天地，作大獅子吼？須知未出母胎時，已作大獅子吼，直至各各時時，念念處處，悉皆圓滿，清凈無為，無間無斷，大解脫門。正當恁麼時，晝昇兜率，夜降閻浮，其中摩尼珠為什麼不現？敢問諸人中間作麼生？還委悉得麼？龍袖拂開全體現，象王行處絕狐蹤。
師云：大機圓應，大用縱橫，不墮千圣機關，不游諸祖窠窟，舉一機，千機截斷；拈一事，萬事齊彰。須是他大解脫人乃能明向上宗旨。豈不見維摩不離本座，移妙喜世界如針鋒持棗葉。又不見大仰云：拈一片木葉，便是移一座仰山去。是知個事若在心機意識，露布言詮上覓，大似掘地覓天，了沒交涉。若是個生鐵鑄就，不涉化城，不由迷悟，不拘得失，然後一明一切明，一了一切了，一見一切見，一用一切用，此猶是衲僧家垂手應機為人邊行履。若使他獨照獨運，乃至千圣覓他不著，諸天捧華無路，魔外潛觀不見，周旋往返，十方無礙；一念普應，前後際斷。只如今坐立儼然，燈燭熒煌，且道是什麼時節？若道是唯心境界，正坐在荊棘林；若道是向上時節，亦未跳出金剛圈在。總不恁麼，又作麼生？還有人道得麼？若不藍田射石虎，幾乎悞殺李將軍。頌曰：
天上人間不可陪，同風千眼應時開。
智通居士真奇特，道照三年兩度來。
師云：言發非聲，和言擊碎；色前不物，與物俱融。聲色翳障全消，聞見之源亦脫，直得凈躶躶，赤灑灑，清寥寥，白滴滴，一片本地風光，一著本來面目。神通妙用底，縱橫十字，不離田地穩密；田地穩密底，坐斷十方，不離神通妙用。雙明中有雙暗，同生中有同死，恁麼也不得，不恁麼也不得，恁麼也得，不恁麼也得。所以道：即此見聞非見聞，無余聲色可呈君。個中若了全無事，體用何妨分不分？個中見聞是體，聲色是用；聲色是體，見聞是用，分也得，不分也得。所以云門道：移燈籠向佛殿，拈三門向燈籠上。若以衲僧正眼覷之，猶為小事；直得納須彌於芥中，擲大千於方外，也只是個半提。所以盡乾坤大地都無空闕處，更須知有全提時節，三世諸佛只堪齊立下風，六代祖師只得全身遠害。當機直截一句作麼生道？三尺杖子攪滄波，令彼魚龍知性命。
如上座請小參，僧問：城東老母與佛同生，為什麼不欲見佛？
師云：他具大丈夫意氣。
進云：以手掩面，十指悉皆見佛，為什麼回避不得？
師云：只為渠儂得自由。
進云：雪竇道：他雖是女人，卻有丈夫之行。是肯伊？不肯伊？
師云：重言不當吃。
師乃云：情與無情一體，觸目皆真；佛與眾生不別，當體全現。隨處作主，遇緣即宗。有時放行，則溝渠瓦礫悉生光彩；有時把定，則真金七寶咸皆失色。所以道：諸人欲識命麼？流泉是命，湛寂是身，千波競起是文殊境界，一亘晴空是普賢床榻。其次，借一句子是指月，於中事是話月。從上來事，如節度使信旗相似，如諸古德未建立許多作略，到這作麼生商量？不假三寸，試請說看；不假眼，試觀矚看；不假耳，試采聽看。所以道：盡十方世界都盧是個真實人體，更向什麼處著眼耳鼻舌身意？
所以山僧從來向諸人道：塞卻你眼，教你覷不見；塞卻你耳，教你聽不聞；塞卻你鼻，教你嗅不得；塞卻你口，教你說不得；拈卻你身，教你不知痛癢；坐卻你意根，教你分別不得。正當恁麼時，卻是好個消息，且不是情塵意想、分別計較、得失是非境界，也須是罷卻機境，不立知見，不作道理，除卻解會，不見有佛祖，然後可以坐斷報化法佛，天下人羅籠不住。
是故玄沙道：沙門眼目，直須把定世界，不漏絲毫。只如把時，諸人向這下喝得麼？打一坐具得麼？拂袖出去得麼？從東過西，從西過東得麼？六六三十六、九九八十一得麼？都盧是自家屋事得麼？喚作本分事得麼？指露柱，話燈籠得麼？唯心唯性得麼？若恁麼，渾是紛紛紜紜，俱非正見。若有個正知正見底，便知有本分事。既知有本分事，終不作計較窠窟道理。作麼生道？還委悉麼？振奮吒沙無向背，翻身獅子大家看。
師云：道由悟達，法離見聞，直下便承當，更無第二個，此猶是就今時曲為垂手處，若是本分事，又且不然。所以道：你未跨船舷時，好與三十棒。如此則千里萬里一時坐斷。何故？須知當人分上，各有水灑不著，風吹不入，清寥寥，白滴滴，祖佛不能到，魔外不能入，坐斷要津，不通凡圣，設使盡大地草木叢林盡化為衲僧，各各置百千問難，不消一劄，盡教吞聲飲氣，目瞪口呿。而今事不獲已，且無見起見，無言起言，與諸人通個時節。只如各各當人分上上來下去，已是十分現成，欠少個什麼，更來就人覓？所以玄沙道：飯籮坐地展手，問人覓飯吃。只為無始劫來拋家日久，背馳此本分事，向六塵境界妄想輪回，不能回光返照，甘處下流。若能具上根利智，返本還源，知有此事，輝騰今古，迥絕知見，坐斷十方，無復輪轉，始有語話分。而今須是換個骨頭了，方見此一片田地。若未知有此一片田地，直饒解到佛祖邊事，問一答十，終無交涉。須知諸佛出世，唯證明此一片田地；祖師西來，亦提持此一片田地。所以先師見白云師翁，一覷透了，便作個頌子道：山前一片閑田地，叉手叮嚀問祖翁。幾度賣來還自買，為憐松竹引清風。諸人還曾恁麼也未？須是向此一片田地，凈躶躶，赤灑灑，方可入作。
告香普說。師示眾云：只這個便承當得去，如天普蓋，似地普擎，更不欠一毫頭，亦無第二見。設使盡無邊香水海塵塵剎剎一時穿卻鼻孔，也更不落別處；儻或思量擬議，即沒交涉。所以道：一念不生，前後際斷，即名為佛。若也涉思量，作計校，分能所，作知解，則千里萬里。祖師門下直教見須實見，悟須實悟，證須實證，諸人各各有一靈妙性；確實而論，才被拶著，便腳忙手亂，作麼生見得親，信得徹，桶底子脫去？只為從無始劫來妄想濃厚，只在諸塵境界中，元不曾踏著本地風光，明見本來面目。若是真實人，直下承當，了知生本不生，知死本不死，向不生不死處，千圣著眼覷不見，千手大悲提不起。而今兄弟若能返照，更無第二人，更不待山僧兩回三度不惜眉毛入泥入水，何況拋沙撒土，說心說性，未免落七落八，當面相謾去也。
豈不見破竈墮和尚聞古廟作孽，遂領十八弟子入山觀之，全無神相，唯見三間空屋，一所泥竈，遂以杖擊之云：汝本泥土合成，靈從何來？圣從何起？其竈乃颯颯而墮。破竈墮云：破也！破也！墮也！墮也！不覺紙錢後有一神人出云：某甲乃竈神，蒙師為說無生法，已得生天。禮謝而去。其十八弟子乃白師云：某等皆久參侍和尚，殊不蒙開示無生法。今日竈神何幸，和尚卻為伊說？破竈墮云：我只向伊道：汝本塼瓦泥土合成，靈從何來？圣從何起？其徒皆作禮。破竈墮云：破也！破也！墮也！墮也！其十八弟子悉皆省悟。只如山僧即今舉拂子，且道與破竈墮是同是別？
遂云：破也！破也！墮也！墮也！若也見得，不唯不孤負破竈墮和尚，亦乃不孤負從上祖師；若也不見，不唯孤負破竈墮和尚，亦乃孤負自己。知有此事不從他得，所以道靈從何來，圣從何起？只如諸人現今身是父母血氣成就，若於中識得靈明妙性，則若凡若圣覓你意根了不可得，便乃內無見聞覺知，外無山河大地，尋常著衣吃飯更無奇特。所以道：我若向刀山，刀山自摧折；我若向地獄，地獄自消滅。方知有如是靈通，有如是自在。
只如今禪僧家何不回光返照，明教徹去？若也未明得，且向三根椽下七尺單前默默地究取。不見云門大師道：你且東卜西卜，忽然卜著也不定。若也打開自己庫藏，運出自己家財，拯濟一切，教無始妄想一時空索索地，豈不慶快！老僧往日為熱病所苦，死卻一日，觀前路黑漫漫地，都不知何往，獲再蘇醒，遂驚駭生死事，便乃發心行腳，訪尋有道知識，體究此事。初到大溈參真如和尚，終日面壁默坐，將古人公案翻覆看。及一年許，忽有個省處，然只是認得個昭昭靈靈，驢前馬後，只向四大身中作個動用，若被人拶著，一似無見處，只為解脫坑埋卻，禪道滿肚，於佛法上看即有，於世法上看即無。
後到白云老師處，被他云：你總無見處。自此全無咬嚼分，遂煩悶辭去。心中疑情終不能安樂，又上白云再參先師，便令作侍者。一日，忽有官員問道次，先師云：官人！你不見小艷詩道：頻呼小玉元無事，只要檀郎認得聲。官人卻未曉，老僧聽得，忽然打破漆桶，向腳跟下親見得了元不由別人。方信乾坤之內，宇宙之間，中有一寶，秘在形山，以至諸佛出世，祖師西來，只教人明此一件事。若也未知，只管作知作解，瞠眉努目，元不知只是捏目生華，擔枷過狀，何曾得自在安樂如紅鑪上一點雪去？
若打破了，或喝或掌，一切皆得，然終不作此解，方可放下人我擔子，千休萬歇，方可生死奈何不得，也須是實到此個田地始得。若實到此，便能提唱大因緣，建立法幢，與一切人抽釘拔楔，解黏去縛。如是揭千人萬人，如金翅鳥入海，直取龍吞；如諸菩薩入生死海中，撈摝眾生放在菩提岸上，方可一舉一切舉，一了一切了。有時一喝如金剛王寶劍，有時一喝如踞地獅子，有時一喝如探竿影草，有時一喝不作一喝用，方可殺活自由，布置臨時，謂之我為法王，於法自在。諸人既是挑囊負鉢，徧參知識，懷中自有無價之寶，方向這參學。先師常云：莫學瑠璃瓶子禪，輕輕被人觸著，便百雜碎。參時須參皮殼漏子禪，任是向高峰頂上撲下，亦無傷損，劫火洞然，我此不壞。若是作家本分漢，遇著咬豬狗底手腳，放下復子靠將去，十年二十年，管取打成一片。且作麼生得獨脫去？須是入流人，方知恁麼事。此事如何？萬古碧潭空界月，再三撈摝始方知。
五祖老師平生孤峻，少許可人，乾嚗嚗地壁立，只靠此一著，常自云如倚一座須彌山，豈可落虛弄滑頭謾人？把個沒滋味鐵酸餡，劈頭拈似學者令咬嚼，須待渠桶底子脫，喪卻如許惡知惡見，胸次不掛絲毫，透得凈盡，始可下手鍛煉，方禁得拳踢，然後示以金剛王寶劍。度其果能踐履負荷，凈然無一事，山是山，水是水，更應轉向那邊千圣籠羅不住處，便契乃祖已來所證，傳持正法眼藏，及至應用為物，仍當驅耕夫牛，奪饑人食，證驗得十成無滲漏，即是本家道流也。
達摩西來，不立文字語句，唯直指人心。若論直指，只人人本有，無明殼子全體應現，與從上諸圣不移易一絲毫許。所謂天真自性，本凈妙明，含吐十方，獨脫根塵。一片田地，唯離念絕情，迥超常格，大根大智，以本分力量，直下就自己根腳下承當，如萬仞懸崖撒手放身更無顧，藉教知見解礙倒底脫去，似大死人已絕氣息，到本分地上大休大歇，口鼻眼耳初無相知，手足項背各不相到，然後向寒灰死火上，頭頭上明；枯木朽株間，物物斯照。乃契合孤迥迥，峭巍巍，更不須覓心覓佛，筑著磕著，無非外得。古來悟達，百種千端，只這便是心，不必更求心，是佛何勞更覓佛。儻於言句上作露布，境物上生解會，則墮在骨董袋中，卒撈摸不著，此忘懷絕照真諦境界也。
學道之士，初無信向，厭世煩溷，長恐不能得個入路，既逢師指，或因自己直下發明，從本已來，元自具足妙圓真心，觸境遇緣，自知落著，便乃守住，患不能出得，遂作窠臼，向機境上立照立用，下咄下拍，努眼揚眉，一場特地。更遇本色宗匠，盡與拈卻如許知解，直下契證本來無為無事無心境界，然後識羞慚，知休歇，一向冥然，諸圣尚覓他起念處不得，況其余耶？所以巖頭道他得底人，只守閑閑地，二六時中無欲無依，可不是安樂法門？
昔灌溪往末山，山問：近離甚處？溪云：路口。山云：何不蓋卻？溪無語。次日致問：如何是末山境？山云：不露頂。如何是境中人？云：非男女等相。溪云：何不變去？山云：不是神，不是鬼，變個什麼？如此豈不腳踏實地到壁立萬仞處？所以道：末後一句，始到牢關，把斷要津，不通凡圣。古人既爾，今人豈少欠耶？幸有金剛王寶劍，當須遇著知音可以拈出。
此個大法，三世諸佛同證，六代祖師共傳，一印印定，直指人心，見性成佛，不立文字語句，謂之教外別行，單傳心印。若涉言詮露布，立堦立梯，論量格內格外，則失卻本宗，辜負先圣。要須最初入作，便遇本分人，直截根源，退步就己，以鐵石心，將從前妄想見解、世智辯聰、彼我得失到底一時放卻，直下如枯木死灰，情盡見除，到凈躶躶，赤灑灑處，豁然契證，與從上諸圣不移易一絲毫許，諦信得及，明見得徹，此始為入理之門。更須教一念萬年，萬年一念，二六時中純一無雜，才有纖塵起滅，則落二十五有，無出離之期，抵死謾生咬教斷，然後田地穩密，圣凡位中收攝不得，始是如鳥出籠，自休自了處。得座披衣，真金百煉，舉動施為等閑蕩蕩地，根塵生死，境智玄妙，如湯沃雪，遂自知時，更無分外底，名為無心道人。以此自修，轉開未悟，令如是履踐，豈不為要道哉？
道由悟達，立志為先。自博地具縛凡夫，便欲跂步超證，直入圣域，豈小因緣哉？固宜操鐵石心，截生死流，承當本來正性，不見纖塵中外有法，使胸次蕩然，了無罣礙，施為作用悉根本中出。根本既牢實，能轉一切物，是謂金剛正體，一得永得，豈假外求？是故古德云：此中難得其妙，當須仔細用心，可中頓悟正因，便是出塵階聻。古德隔江搖扇，吹布毛，便有發機處，至於驀口，劈脊棒，亦解桶底子脫。蓋緣專一，久之，一日瞥地，此豈外得之？皆由自證自悟。
學道之要，在深根固蒂，於二六時中照了自己根腳，當未起念，百不干懷時，圓融無際，脫體虛凝，一切所為曾無疑間，謂之現成本分事。及至才起一毫頭見解，欲承當作主宰，便落在陰界，被見聞覺知、得失是非籠罩，半醉半醒，打疊不辦。約實而論，但於鬧閧哄處管帶得行，如無一事相似，透頂透底，直下圓成，了無形相，不廢功用，不妨作為，語默起倒，終不是別人。稍覺纖毫滯礙，悉是妄想，直教灑灑落落，如太虛空，如明鏡當臺，如杲日麗天。一動一靜，一去一來，不從外得，放教自由自在，不被法縛，不求法脫，盡始盡終打成一片，何處離佛法外別有世法，離世法外別有佛法？是故祖師直指人心，金剛般若貴人離相，譬如壯士屈伸臂頃，不借他力。如此省要，好長時自退步體究，令有個落著諦實證悟之地，即是念念徧參無邊無量大善知識也。切切諦信，勉力作工夫，乃善也。
俱胝凡見僧來及答問，唯豎一指，蓋通上徹下，契證無疑，瘥病不假驢駞藥也。後代不諳來脉，隨例豎個指頭謾人，不分皂白，大似將醍醐作毒藥，良可憐愍。若是真的見透底，始知鄭重，終不將作等閑，所謂千鈞之弩，不為鼷鼠而發機，是故須具頂上眼，方可入作。後來玄沙拈曰：俱胝承當處，莽鹵只認得一機一境。有般拍盲底隨語生解，便抑屈俱胝，以謂實然，殊不知焦塼打著連底凍。到這，直須仔細，切忌顢頇。只如俱胝臨遷化去，自云：得天龍一指頭禪，一生受用不盡。豈徒然哉？
圓湛虛凝，道體也；展縮殺活，妙用也。善游刃，能操守，如珠走盤，如盤走珠，無頃刻落虛，亦不分世法佛法，直下打成一片。所謂觸處逢渠，出沒縱橫，初無外物，凈躶躶，阿轆轆，以本分事印定，頭頭上明，物物上了，何處更有得失是非、好惡長短來？但恐自己正眼未得洞明，是致落在二邊，則沒交涉也。豈不見永嘉道：上士一決一切了，中下多聞多不信。
佛祖言教筌罤爾，藉之以為入理之門，既廓然明悟承當得，則正體上一切圓具，觀佛祖言教皆影響邊事，終不向頂上戴卻。近世參學，多不本其宗猷，唯務持擇言句，論親疏，辯得失，浮漚上作實解，夸善淘汰得多少公案，解問諸方五家宗派語，一向沒溺情識，迷卻正體，良可憐愍。有真正宗師不惜眉毛，勸令離卻如上惡知惡見，卻返謂之心行移換，擺撼煆煉，展轉入荊棘林中。所謂打頭不遇作家，到老只成骨董。
大凡為善知識，應當慈悲柔和，善順接物，以平等無諍自處。彼以惡求及以惡聲名色加我，非理相干，訕謗毀辱，但退步自照，於己無慊，一切勿與較量，亦不動念嗔恨，只與直下坐斷，如初不聞不見，久久魔孽自銷；爾若與之校，則惡聲相返，豈有了期？又不表顯自己力量，與常流何以異？切力行之，自然無思不服，槌拂之下開發人天，俾透脫生死，豈小因緣？應恬和詞色，當機接引勘對，辯其來由，驗其蹲坐，攻其所偏墜，奪其所執著，直截指示，令見佛性，到大休大歇安樂之場。所謂抽釘拔楔，解黏去縛，切不可將實法系綴人，令如是住，如是執，勿受別人移倒，此毒藥也，令渠吃著，一生擔板賺悞，豈有利益耶？
解語非干舌，能言不在詞。要明舌頭語言不是倚仗處，古人一言半句，其意唯要人直下契證本來大事因緣，所以修多羅教如標月指，但知是般事便休。行履處綿密，受用時寬通，日久歲深不少移易，拈弄收放得熟，小小境界悉能照破斷割，不留朕悞。及至死生之際，結角羅紋不相參雜，湛然不動，翛然出離，此臘月三十日涅盤堂禪也。
踏著實地到安穩處，時中無虛棄底工夫，綿綿不漏絲毫，湛寂凝然，佛祖莫能知，魔外無捉摸，是自住無所住大解脫，雖歷無窮劫，亦只如如地，況復諸緣耶？安住是中，方可建立，與人抽釘拔楔，亦只令渠無住著去，此謂之大事因緣。
如來有密語，迦葉不覆藏。迦葉不覆藏，乃如來真密語也。當不覆藏即密，當密即不覆藏，此豈可與系情量，立得失，存窠窟，作解會者舉耶？透脫到實證之地，向出格超宗頂上領始得。既已領略，應當將護，遇上根大器方可印受也。
秉拂據位稱宗師，若無本分作家手段，未免賺悞方來，引他入草窠打骨董去也。若具金剛正眼，須灑灑落落，唯以本分事接之，直饒見與佛齊，猶有佛地障在。是故從上來行棒行喝，一機一境，一言一句，意在鉤頭，只貴獨脫，勿使依草附木，所謂驅耕夫之牛，奪饑人之食。若不如是，盡是弄泥團漢。
方來衲子有夙根作工夫，驀地得入者，不遇真正宗師，返引他作露布，墮在機境中，無繩自縛，半前落後，似是不是，最難整理。要須識其病脉，辯其落著，徵其所偏墜而發起之，俾舍執著住滯，然後示以本分正宗，使無疑惑，了然得大解脫，居大寶宅，自然趁亦不去，可以洪濟大法，傳續祖燈，堪報不報之恩也。
黃龍老南禪師，昔未見石霜，會一肚皮禪，翠巖憫之，勸謁慈明，只窮究玄沙語靈云未徹處，應時瓦解冰消，遂受印可。三十年只以此印拈諸方解路，瘥病不假驢駞藥，緊要處豈有如許多佛法也？大宗師為人，雖不立窠臼露布，久之，學徒妄認亦成窠臼露布也。蓋以無窠臼為窠臼，無露布作露布，應須及之令盡，無令守株待兔，認指為月，鑒在機先，風塵草動亦照其端倪，況應酬擾擾哉？非胸次虛靜，無一法當情，安能圓應無差，先機照物耶？此皆那伽在定之効也。
趙州和尚見僧，喚云：近前來！僧近前。州云：去！多少省力。若薦得，乃是十成完全；若作如之若何，則知見生也。
唐朝古德因禪師微時，事田運槌擊塊，見一大塊，戲以槌猛擊之，應時粉碎，驀地大悟，自此散誕為不測人，頗彰神異。有老宿拈云：山河大地被這僧一擊，百雜碎。獻佛不假香多，誠哉是言！
諸佛開示，祖師直指，唯心妙性，徑截承當，不起一念，透頂透底，無不現成。於現成際，不勞心力，任運逍遙，了無取舍，乃真密印也。
禪非意想，道絕功勳。若以意想參禪，如鉆冰求火，掘地覓天，只益勞神；若以功勳學道，如土上加泥，眼撒沙，轉見困頓。儻歇卻意識，息卻妄想，則禪河浪止，定水波澄。去卻功用，休卻營為，則大道坦然，七通八達。是故僧問石頭：如何是禪？頭云：碌磚。僧云：如何是道？頭云：木頭。此豈意想功勳所能辯哉？除非直下頓領，截流便透，則禪道歷然，才擬作解，則千里萬里。要是向來世智辯聰頓然放卻，消遣令盡，自然於此至實之地，自證自悟而不留證悟之迹，翛然玄虛，通達乃善。
從上古德動盡平生，或三十二十年，靠個入處，期徹頭徹尾去，志既有力，用心堅確，是以成就得來，擲地金聲。大丈夫兒，攀上景仰不得不然，彼既能爾，我豈不能耶？況透脫死生，窮未來際，一得永得，當深固根本，根本既固，枝葉不得不郁茂。但於一切時令長在，勿使走作，湛湛澄澄，吞爍群象，四大六根皆閑家具爾，況知見語言解會耶？一時到底放下，到至實平常大安穩處，了無纖芥可得，只恁隨處輕安，真無心道人也。保任此無心究竟，佛亦不存，喚甚作眾生？菩提亦不立，喚甚作煩惱？翛然永脫，應時納佑，遇茶吃茶，遇飯吃飯，縱處闤闠如山林，初無二種見，假使致之蓮華座上，亦不生忻，抑之九泉之下，亦不起厭，隨處建立，又是贏得邊事，何有於我哉？
大迦葉云：法法本來法，無法無非法。何於一法中，有法有不法？古人得旨之後，多深藏不欲人知，恐生事也。抑不得已，被人捉出，亦不牢讓，蓋無心矣。至於垂慈示方便，亦只隨家豐儉。如俱胝一指、打地唯打地、秘魔擎叉、無業莫妄想、面壁降魔、舞笏骨剉，初不拘格徹勝負，唯務要人各知歸休歇，不起見刺向鬼窟弄精魂，卓卓叮嚀到脫體安隱之地，乃妙旨也。伶利漢腳跟須點地，脊梁要硬似鐵，游人間世，幻視萬緣，把住作主，不徇人情，截斷人我，脫去知解，直下以見性成佛，直指妙心為堦梯。及至作用應緣，不落窠臼，辦一片長久，守寂淡身心，於塵勞中透脫去，乃善之又善者也。
襄陽郡王常侍參溈山大圓得旨。有僧從溈山來，常侍問：山頭老漢有何言句？僧云：人問如何是祖師西來意，山豎拂子。常侍云：山中如何領解？僧云：山中商量：即色明心，附物顯理。常侍云：會便會，著甚死急！汝速去，侍有書與老師。僧馳書回，溈山拆，見畫一圓相，於中書個日字，溈山呵呵大笑云：誰知吾千里外有個知音？仰山云：也只未在。溈山云：子又作麼生？仰山於地上作一圓相，書個日字，以腳抹之而去。看他得底人步驟趣向豈守窠窟耶？個若善觀其變，則能原其心。既能原其心，則有自由分。既有自由分，則不隨他去也。既不隨他去，何往而不自得哉？
老達摩來自竺乾，豈嘗持一物？及游梁歷魏，面壁少林，無人識渠，獨可祖効勤，立雪斷臂，始略垂慈，由此印心。若謂無言，從何而入？如謂有言，向伊道甚？將知須是個人始十分領略，乃無滲漏。所以入此門來，要是根器猛利，能疾速棄舍從前知見解路，使胸次空勞勞不留毫發，洞然虛凝，言思路絕，直契本源，泯然無際，自得本有無得妙智，方號信及見徹，猶有無量無邊，莫測莫量，大機大用在。儻留些能所，墮在緣塵，則卒急未便相應。是故古德勸人直下休去歇去，此段譬如快鷹快鷂，捎云突日，迷風透青，掀騰直截，不容擬議，茍或踟躕，乃蹉過也，其為教外別行則可知矣。既有志於是，放下著，覿體承當，一切現成，則初祖不曾來，自己亦無得。
全心即佛，全佛即人，人佛無異，始為道矣，此諦實之言也。但心真則人佛俱真，是故祖師直指人心，俾見性成佛。然此心雖人人具足，從無始來清凈無染，初不取著，寂照凝然，了無能所，十成圓陁陁地，只緣不守自性，妄動一念，遂起無邊知見，漂流諸有，腳跟下恒常佩此本光，未嘗曖昧，而於根塵枉受纏縛。若能蘊宿根本，從諸佛祖師直截指示處便到底，脫卻炙脂衲襖，赤條條，凈躶躶，直下承當，不從外來，不從內出，當下廓然明證此性，更說甚人佛心？如烘爐上著一點雪，何處更有如許多忉怛也？
是故此宗不立文字語句，唯許最上乘根器，如飄風疾雷，電激星飛，脫體契證，截生死根，破無明殼，了無疑惑，直下頓明，二六時中，轉一切事緣皆成無上妙智，豈假厭喧求靜，棄彼取此？一真一切真，一了一切了，總萬有於此心，握權機於方外，而應物現形，無法不圓，何有於我哉？要須先定自己著落立處，既硬糾糾地，自然風行草偃，所以王老師十八上便解作活計，香林四十年乃成一片。塵勞之儔為如來種，只在當人善自看風使帆，念念相續，心心不住，向此長生路上行履，即與佛祖同得同體，同作同證，況百里之政柄在手頭，安民利物即是自安。萬化同此一機，千差竝此一照，盡塵沙法界可以融通，何況人佛無異耶？
從上徑截一路，直拔超昇，無出直指人心，見性成佛。但此心淵奧，脫去圣凡階級，只貴利根上智於無明具縛窠窟中不動纖毫，直下頓契，廓徹靈明，與有情無情、有性無性同體，與大法相應，發起作用，透古超今，騎聲蓋色，虛而靈，寂而照，無量無涯，不思議大解脫，一一七穿八穴，了無回互，便識落著。所以乃佛乃祖謂之單傳密付，如印印空，如印印水，如印印泥，萬德昭然，十方坐斷，獨證獨超，初無依倚，若起見作相，則沒交涉也。
今時大有具種性之士，能始末覷破幻緣幻境，勇猛奮志向個邊來。亦有久存誠探賾者，然患缺方便力，止以知見解會為明了，殊不知全坐了但是識心，縱解到佛邊，窮到修證盡頭處，不出指蹤在。是故古來作家宗師不貴人作解會，唯許人舍知見，胸中不曾留毫發許，蕩然如太虛空，悠久長養純熟，此即是本地風光，本來面目也。到此亘古亘今之地，脫離生死有甚難也？如裴相國、龐居士樣，直以信得及便得力，受用自在，塵緣幻境豈從別處生？若腳下諦實，二六時中能轉一切物，而無能相等閑，空牢牢地不生心動念，隨自天真，平懷常實，便是從宦游干干，悉皆照透，承那個恩力。既識渠如下水船相似，略左右照顧，扶持將去，自然速疾與般若相應。此禪流所謂自做工夫，觸處無有虛棄的時節，綿綿相續，辦長久不退轉心，不必盡棄世間有漏有為，然後入無為無事，當知元非兩般，若懷去取，則打作兩橛也。一切時一切處，唯以此為實在力行之，當截斷眾流，得大安樂矣。
維摩經：依無住本，立一切法。金剛經：應無所住而生其心。古德云：一切無心無住著，世出世法莫不皆爾。使有住則膠固，豈復能變通耶？日月住則無晝夜，四時住則失歲功，唯其無住，乃所以流於無窮。是故住於無所住，所以轉凡成圣，即無作無為無住妙用，於萬有中得大解脫。既達此意，見此道，唯力行不倦，乃真道人也。
舉：僧問云門：佛法如水中月，是否？門云：清波無透路。僧云：和尚從何得？門云：再問復何來？僧云：便恁麼去時如何？門云：重疊關山路。
師云：清波萬里，湛寂凝然；寶月凌虛，光吞群象。這僧泛一只船入云門法海，引得一陣猛風，看伊把柂張帆也不易當抵，及至下梢，可惜輸卻一籌。且道是什麼處是輸處？試辨看。
舉：文殊菩薩問維摩居士云：我等各自說已，云何是仁者所說不二法門？
師云：這一轉語，叢林話會不少，有道默然，有道良久，有道據坐，有道不對，要且摸索不著。直得其聲如雷，普驚群動，自古及今前圣後圣所說法門，只向維摩片時之間一時顯現。且道正當恁麼時，作個什麼得見維摩？
舉：僧問破竈墮：如何是大修行人？云：擔枷抱鎖。僧云：如何是大作業人？云：坐禪入定。復云：會麼？僧云：不會。竈云：汝問我善，善不從惡；汝問我惡，惡不從善。後有僧舉似安國師，安云：此子會盡諸法無生。
師云：窮善善自何生？究惡惡從何起？若能明見這個田地，便是諸法無生。有問崇寧：如何是大修行人？對他道：坐禪入定。如何是大作業人？對他道：擔枷抱鎖。且道是同是別？
舉：雪峰示眾云：世界闊一丈，古鏡闊一丈；世界闊一尺，古鏡闊一尺。玄沙指火爐云：且道火爐闊多少？峰云：如古鏡闊。沙云：老和尚腳跟未點地在。
師云：現成公案，古鏡本非火爐；打破籠羅，火爐即是古鏡。若非父子投機，爭見赤心片片？諸人作麼生會他道這老漢腳跟未點地在？如來寶杖親蹤跡。
舉：云門示眾云：你若實未得個入頭處，三世諸佛在你腳跟下，一大藏教在你舌頭上，且向葛藤處會取。
師云：崇寧土上加泥，敢道直得溈山水牯觸殺東海鯉魚，陜府鐵牛吞卻嘉州大像。
舉：古者道：這一片田地分付來多時也，我立地待你構去。法眼云：這一片田地分付來多時也，我坐待你構去。
師云：這一片田地分付來多時也，我今日當眾慶懺。
舉：臨濟入僧堂，兩堂首座齊下喝，僧問臨濟：還有賓主也無？濟云：賓主歷然。
師云：正勑既行，諸侯避道。
舉：僧問巴陵：如何是道？陵云：明眼人落井。僧問石頭：如何是道？頭云：木頭。僧又問韶國師：如何是道？國師云：四生浩浩。
師拈云：宗師家為人，各有出身處。若是通方之士，一舉便知。茍未相諳，不免指注。只如一個問頭，三人恁麼答，且道是那一句親切？還委悉麼？一鏃破三關，分明箭後路。
舉：趙州訪一庵主，便云：有麼？有麼？庵主豎起拳頭。州云：水淺不是泊船處。便去。又訪一庵主，亦云：有麼？有麼？庵主亦豎起拳頭。州云：能縱能奪，能殺能活。禮拜而去。
師拈云：佛祖命脉，列圣鉗鎚，換斗移星，經天緯地，有般漢未出窠窟，只管道舌頭在趙州口，殊不知自己性命已屬他人。若能握向上綱宗，與二庵主相見，便可以定龍蛇，別緇素，正好著力。還知趙州落處麼？切忌顢頇。
舉：僧問長沙：作麼生轉得山河大地歸自己去？沙云：作麼生轉得自己歸山河大地去？
師拈云：得人一牛，還人一馬。
舉：玄沙見鼓山來，作一圓相，山云：人人出這個不得。沙云：情知汝向驢胎馬腹作活計。山云：和尚又作麼生？沙云：人人出這個不得。山云：和尚與麼道得，某甲卻與麼道不得？沙云：我得，汝不得。
師拈云：灼然這一條路，作者方知，直得窮天地亘萬古而不移，消劫石空芥城而不盡，便是透關底，也須急著眼始得。一等是與麼時節，為甚麼我得汝不得？切忌向驢胎馬腹作活計。
舉：道吾問云巖：脫卻殼漏子，向甚麼處相見去？巖云：向不生不滅處相見。
師拈云：太周遮生！
道吾云：何不道非不生不滅處相見？
師拈云：太孤峻生！大凡善知識舉一語，垂一機，要明生死根源，令一切人明心見性去，豈不快哉！或有問道林：脫卻殼漏子，向甚麼處相見？只對他道：何處不逢渠？
舉：修山主頌云：欲識解脫道，諸法不相到，眼耳絕見聞，聲色鬧浩浩。
師拈云：聲不到耳，色不到眼，聲色交參，萬法成現。且道還踏著解脫道也無？不省這個意，修行徒苦辛。
舉：古者道：生死中有佛，則不迷生死。又有道：生死中無佛，則無生死。
師拈云：是則是，兩口金剛寶劍，要且拂掠虛空。金山則不然，生死為諸佛根基，諸佛乃生死爐鞲，若解嶮絕承當，即證六通八解。
泡幻中出，枯木朽株。頂缺神骨，額無圓珠。曾遭海會毒龍咬，快意追風天馬駒。施設千種巧，其實一物無。若憑這個見，至了不識渠。混沌未分時，無此個面孔。泡幻既張皇，乃具足十種。胸次不立纖塵，口角波濤洶涌，唯有一件長，愛打破漆桶。
乍嗔乍喜，渾只由你。最愛謾人，搖唇弄觜。忍草徧地生，何曾澆法水？傾倒心肝一句禪，個些兒子猶呈瑞。
模子中脫出，佛果老古錐。萬緣休歇處，端坐不言時。移刻定動，奮迅全威。為人到徹骨，不惜兩莖眉。