尒時，具壽善現白佛言：世尊！如是不退轉菩薩摩訶薩為但名不退轉，為亦名退轉耶？
佛告善現：如是不退轉菩薩摩訶薩既名不退轉，亦得名退轉。
具壽善現白言：世尊！如是不退轉菩薩摩訶薩以何因緣名不退轉？復何因緣亦名退轉？
佛言：善現！如是不退轉菩薩摩訶薩定於聲聞、獨覺等地不復退墮，必得無上正等菩提，由是因緣，名不退轉，然於法想有退轉故，亦名退轉。
尒時，善現復白佛言：是菩薩摩訶薩於何法想有退轉故，亦名退轉？
佛言：善現！是菩薩摩訶薩於色想有退轉故，亦名退轉；於受想行識想有退轉故，亦名退轉。於內六處想有退轉故，亦名退轉；於外六處想有退轉故，亦名退轉。於內六界想有退轉故，亦名退轉；於外六界想有退轉故，亦名退轉。於六識界想有退轉故，亦名退轉；於六觸想有退轉故，亦名退轉；於六觸為緣所生諸受想有退轉故，亦名退轉。於貪瞋癡想有退轉故，亦名退轉；於諸見趣想有退轉故，亦名退轉。於六波羅蜜多想有退轉故，亦名退轉。於一切空想有退轉故，亦名退轉。於真如等想有退轉故，亦名退轉。於四圣諦想有退轉故，亦名退轉。於四念住等想有退轉故，亦名退轉；於四靜慮等想有退轉故，亦名退轉。於八解脫等想有退轉故，亦名退轉。於三解脫門想有退轉故，亦名退轉。於十地想有退轉故，亦名退轉。於五眼、六神通想有退轉故，亦名退轉。於陀羅尼門、三摩地門想有退轉故，亦名退轉。於佛十力等想有退轉故，亦名退轉。於三十二大士相、八十隨好想有退轉故，亦名退轉。於無忘失法、住舍性想有退轉故，亦名退轉。於預流果乃至獨覺菩提想有退轉故，亦名退轉。於諸菩薩摩訶薩行及佛無上正等菩提想有退轉故，亦名退轉。於一切智、道相智、一切相智想有退轉故，亦名退轉。於諸異生、聲聞、獨覺、菩薩、佛想有退轉故，亦名退轉。所以者何？如是不退轉菩薩摩訶薩以自相空觀一切法，已入菩薩正性離生，乃至不見少法可得，不可得故，無所造作，無所造作故，畢竟不生，畢竟不生故，名無生法忍，由得如是無生法忍，故名不退轉菩薩摩訶薩。善現！若菩薩摩訶薩成就如是諸行、狀、相，知是不退轉菩薩摩訶薩。
復次，善現！有諸惡魔到是菩薩摩訶薩所，欲令厭背無上菩提，語菩薩言：一切智智與虛空等，自相本空，無性為性，諸法亦尒，自相本空，無性為性，與虛空等。如是一切，與虛空等，性相空中，無有一法可名能證，無有一法可名所證，證處、證時及由此證亦不可得。既一切法性相皆空，與虛空等，汝等云何唐受勤苦，求證無上正等菩提？汝先所聞諸菩薩眾應求無上正等菩提，皆是魔說，非真佛語，汝等應舍大菩提愿，勿於長夜廣為利樂一切有情自受勤苦，雖行種種難行苦行，欲求菩提，終不能得。云何汝等唐設劬勞？
善現！是菩薩摩訶薩聞說如是呵諫語時，能審觀察：此惡魔事，欲退壞我大菩提心，我今不應信受彼說。雖一切法與虛空等，性相皆空，而諸有情生死長夜，不知不見，顛倒放逸，受諸苦惱，我當擐戴性相皆空如太虛空功德甲胄，速趣無上正等菩提，為諸有情如應說法，令其解脫生死大苦，得預流果、或一來果、或不還果、或阿羅漢果、或獨覺菩提，或證無上正等菩提。
善現！是菩薩摩訶薩從初發心已聞此法，其心堅固，不動不轉，依此堅固不動轉心，正修行布施、凈戒、安忍、精進、靜慮、般若波羅蜜多。由此六種波羅蜜多隨分圓滿，已入菩薩正性離生，復正修行布施、凈戒、安忍、精進、靜慮、般若波羅蜜多，由此得住不退轉地，是故惡魔雖作種種退壞方便，而不能退菩薩所發大菩提心。善現！是菩薩摩訶薩超諸聲聞、獨覺等地，一切魔事不能退轉所求無上正等菩提，名不退轉，遠離一切虛妄分別所執諸法、二乘地等，亦名退轉，故此菩薩得二種名，非如余位，唯名退轉。善現！若菩薩摩訶薩成就如是諸行、狀、相，知是不退轉菩薩摩訶薩。
復次，善現！一切不退轉菩薩摩訶薩欲入初靜慮乃至第四靜慮即隨意能入，欲入慈無量乃至舍無量即隨意能入，欲入空無邊處定乃至非想非非想處定即隨意能入，欲入四念住乃至八圣道支即隨意能入，欲入初解脫乃至想受滅解脫即隨意能入，欲入初勝處乃至第八勝處即隨意能入，欲入初靜慮定乃至想受滅定即隨意能入，欲入初遍處乃至第十遍處即隨意能入，欲入三解脫門即隨意能入，欲引發五神通即隨意能引發。善現！是菩薩摩訶薩雖入四靜慮乃至引發五神通，而不受彼果。由此因緣，不隨靜慮、無量、等至乃至滅定及余功德勢力而生，亦不證預流果、或一來、不還、阿羅漢果、獨覺菩提。為欲利樂諸有情故，隨欲攝受所應受身，即隨所愿，皆能攝受。善現！若菩薩摩訶薩成就如是諸行、狀、相，知是不退轉菩薩摩訶薩。
復次，善現！一切不退轉菩薩摩訶薩成就無上菩提作意，常不遠離大菩提心，不貴重色，不貴重受想行識，不貴重眼處乃至意處，不貴重色處乃至法處，不貴重眼界乃至意界，不貴重色界乃至法界，不貴重眼識界乃至意識界，不貴重眼觸乃至意觸，不貴重眼觸為緣所生諸受乃至意觸為緣所生諸受，不貴重諸相，不貴重所依，不貴重助伴，不貴重布施波羅蜜多乃至般若波羅蜜多，不貴重四靜慮、四無量、四無色定，不貴重四念住乃至八圣道支，不貴重八解脫、八勝處、九次第定、十遍處，不貴重空、無相、無愿解脫門，不貴重四圣諦，不貴重十八空，不貴重真如乃至不思議界，不貴重十地，不貴重五眼、六神通，不貴重佛十力乃至十八佛不共法，不貴重無忘失法、住舍性，不貴重陀羅尼門、三摩地門，不貴重一切智、道相智、一切相智，不貴重聲聞地、獨覺地、菩薩地、如來地，不貴重成熟有情、嚴凈佛土，不貴重一切菩薩摩訶薩行、諸佛無上正等菩提，不貴重多見諸佛，不貴重種諸善根。何以故？善現！是菩薩摩訶薩達一切法性相皆空，與虛空等，都不可得，不見有法可生貴重，能生、所生、生時、生處、由此而生皆不可得。所以者何？善現！是一切法與虛空等，自相本空，無性為性。善現！是菩薩摩訶薩成就無上菩提作意，常不遠離大菩提心，身四威儀，往來入出，舉足下足，心無散亂，行住坐臥，進止威儀，所作事業，皆住正念。善現！若菩薩摩訶薩成就如是諸行、狀、相，知是不退轉菩薩摩訶薩。
復次，善現！一切不退轉菩薩摩訶薩為欲饒益諸有情故，現處居家，方便善巧，雖現攝受五欲樂具，而於其中不生染著，皆為濟給諸有情故，謂諸有情須食施食，須飲施飲，須衣施衣，須乘施乘，乃至一切所須之物，皆給施之，令其意滿。善現！是菩薩摩訶薩自行布施波羅蜜多，亦勸他行布施波羅蜜多，正稱揚行布施波羅蜜多法，歡喜贊嘆行布施波羅蜜多者；乃至自行般若波羅蜜多，亦勸他行般若波羅蜜多，正稱揚行般若波羅蜜多法，歡喜贊嘆行般若波羅蜜多者。善現！是菩薩摩訶薩現處居家，以神通力或大愿力攝受種種七寶資具滿贍部洲乃至三千大千世界，持以供養佛法僧寶，及施貧乏諸有情類。善現！是菩薩摩訶薩雖現處居家，而常修梵行，終不受用諸妙欲境，雖現攝受種種珍財，而於其中不起染著，又於攝受諸欲樂具及珍財時，終不逼迫諸有情類，令生憂苦。善現！若菩薩摩訶薩成就如是諸行、狀、相，知是不退轉菩薩摩訶薩。
復次，善現！一切不退轉菩薩摩訶薩，有執金剛藥叉神常隨左右，密為守護，常作是念：此菩薩摩訶薩不久當證所求無上正等菩提，愿我隨，密為守護，乃至無上正等菩提，常有五族執金剛神隨逐守護，時無蹔舍，人非人等不能損害，諸天、魔、梵及余世間，亦無有能以法破壞所發無上正等覺心。由此因緣，乃至無上正等菩提，身心安隱，常無擾亂。善現！是菩薩摩訶薩世間五根常無缺減，所謂眼耳鼻舌身根；出世五根亦無缺減，謂信、精進、念、定、慧根。善現！是菩薩摩訶薩身支圓滿，相好莊嚴，心諸功德念念增進，乃至無上正等菩提。善現！若菩薩摩訶薩成就如是諸行、狀、相，知是不退轉菩薩摩訶薩。復次，善現！一切不退轉菩薩摩訶薩常作上士，不作下士。
具壽善現白言：世尊！是菩薩摩訶薩云何名為常作上士，不作下士？
佛言：善現！是菩薩摩訶薩一切煩惱不復現前，剎那剎那功德增進，乃至無上正等菩提，於一切時，心無散亂，是故我說常作上士，不作下士。
復次，善現！是菩薩摩訶薩成就無上菩提作意，常不遠離大菩提心，修凈命，不行咒術、醫藥、占卜諸邪命事，不為名利，咒諸鬼神，令著男女，問其吉兇，亦不咒禁男女、大小、傍生、鬼等現希有事，亦不占相壽量長短、財位、男女諸善惡事，亦不懸記寒熱、豐儉、吉兇、好惡惑亂有情，亦不咒禁合和湯藥、左道療疾，結好貴人，亦不為他通致使命，現親友相，侚利求名，尚不染心觀視男女歡笑與語，況有余事。亦不恭敬供養鬼神，是故我說常作上士，不作下士。所以者何？善現！是菩薩摩訶薩知一切法性相皆空，性相空中，不見有相，不見相故，遠離種種邪命咒術、醫藥、占相，唯求無上正等菩提，與諸有情常作饒益。善現！若菩薩摩訶薩成就如是諸行、狀、相，知是不退轉菩薩摩訶薩。
復次，善現！一切不退轉菩薩摩訶薩於諸世間文章、伎藝，雖得善巧，而不愛著。所以者何？善現！是菩薩摩訶薩達一切法性相皆空，性相空中，世間所有文章、伎藝皆不可得。又諸世間文章、伎藝皆雜穢語，邪命所攝，是故菩薩知而不為。善現！是菩薩摩訶薩於諸世俗外道書論雖亦善知，而不樂著。何以故？善現！是菩薩摩訶薩達一切法皆畢竟空，畢竟空中，一切書論皆不可得。又諸世俗外道書論所說理事多有增減，於菩薩道非為隨順，皆是戲論雜穢語攝，故諸菩薩知而不樂。善現！若菩薩摩訶薩成就如是諸行、狀、相，知是不退轉菩薩摩訶薩。復次，善現！一切不退轉菩薩摩訶薩復有所余諸行、狀、相，知是不退轉菩薩摩訶薩，吾當為汝分別解說，汝應諦聽，極善思惟。
善現請言：唯然，愿說！我等大眾，專意樂聞。
佛言：善現！一切不退轉菩薩摩訶薩修行般若波羅蜜多，通達諸法皆無所有，常不遠離菩提作意，不樂觀察論說諸薀、諸處、諸界。所以者何？是菩薩摩訶薩於薀、處、界性相空理，已善思惟，善通達故。
善現！是菩薩摩訶薩不樂觀察論說眾事。所以者何？是菩薩摩訶薩於一切眾性相皆空，已善思惟，善通達故。善現！是菩薩摩訶薩不樂觀察論說王事。所以者何？是菩薩摩訶薩住本性空，不見少法有勝有劣貴賤相故。善現！是菩薩摩訶薩不樂觀察論說賊事。所以者何？是菩薩摩訶薩住自相空，不見少法有得有失與奪相故。善現！是菩薩摩訶薩不樂觀察論說軍事。所以者何？是菩薩摩訶薩住本性空，不見諸法有多有少聚散相故。
善現！是菩薩摩訶薩不樂觀察論說戰事。所以者何？是菩薩摩訶薩善住真如一切法空，不見少法有強有弱愛恚相故。善現！是菩薩摩訶薩不樂觀察論說城邑事。何以故？是菩薩摩訶薩住虛空界空，不見少法有攝不攝好惡相故。善現！是菩薩摩訶薩不樂觀察論說聚落事。所以者何？是菩薩摩訶薩住一切法空，不見少法有增有減合離相故。善現！是菩薩摩訶薩不樂觀察論說國土事。所以者何？是菩薩摩訶薩安住實際，不見諸法有屬不屬此彼相故。
善現！是菩薩摩訶薩不樂觀察論說我、有情乃至知者、見者事。所以者何？是菩薩摩訶薩住畢竟空，都不見我乃至見者若有若無差別相故。善現！是菩薩摩訶薩不樂觀察論說相好事。所以者何？是菩薩摩訶薩善住無相，不見諸法有好有丑差別相故。善現！是菩薩摩訶薩不樂觀察論說世間如是等事，但樂觀察論說般若波羅蜜多。所以者何？甚深般若波羅蜜多遠離眾相，能證無上正等覺故。
善現！是菩薩摩訶薩常不遠離一切智智相應作意，修行布施波羅蜜多，離慳貪事；修行凈戒波羅蜜多，離破戒事；修行安忍波羅蜜多，離忿恚事；修行精進波羅蜜多，離懈怠事；修行靜慮波羅蜜多，離散動事；修行般若波羅蜜多，離惡慧事。
善現！是菩薩摩訶薩雖行一切法空，而愛樂正法，不愛非法，愿饒益一切有情。善現！是菩薩摩訶薩雖行不可得空，而常稱贊三寶功德，利益安樂一切有情。善現！是菩薩摩訶薩雖行諸法真如，法界一味之相，而樂稱贊真如法界種種功德。善現！是菩薩摩訶薩雖知諸法皆畢竟空，而愛善友，不樂惡友。言善友者，謂佛、菩薩。若諸聲聞、獨覺乘等，能善教化安立有情，令趣無上正等菩提，亦名善友。
善現！是菩薩摩訶薩常樂親覲一切如來應正等覺，若聞如來應正等覺在余世界現說正法，即以愿力往生彼界，供養恭敬，尊重贊嘆，聽受正法。善現！是菩薩摩訶薩若晝若夜，常不遠離念佛作意，常不遠離聞法作意，由此因緣，隨諸國土有佛世尊現說正法，即乘愿力，往彼受生，或乘神通，往彼聽法，由是因緣，此諸菩薩生生之處常不離佛，聞正法，無間無斷。善現！是菩薩摩訶薩常為利樂諸有情故，雖能現起初靜慮定乃至非想非非想處定，而巧方便起欲界心，教諸有情十善業道，亦隨愿力現生欲界有佛國土，供養恭敬，尊重贊嘆諸佛世尊，聽聞正法，修諸勝行。善現！若菩薩摩訶薩成就如是諸行、狀、相，知是不退轉菩薩摩訶薩。
復次，善現！一切不退轉菩薩摩訶薩，常修布施乃至般若波羅蜜多，常行內空乃至無性自性空，常行真如乃至不思議界，常行苦集滅道圣諦，常修四念住乃至八圣道支，常修四靜慮、四無量、四無色定，常修八解脫、八勝處、九次第定、十遍處，常修空、無相、無愿解脫門，常修五眼、六神通，常修一切陀羅尼門、三摩地門，常修佛十力乃至十八佛不共法，常修無忘失法、住舍性，常修一切智、道相智、一切相智，常修一切菩薩摩訶薩行，常求無上正等菩提。善現！是菩薩摩訶薩常於自地不起疑惑，不作是念：我是不退轉，我非不退轉。所以者何？是菩薩摩訶薩不見少法可於無上正等菩提說有退轉，說無退轉。
善現！是菩薩摩訶薩於自地法無惑無疑。所以者何？是菩薩摩訶薩於自地法已善了知，善通達故。善現！如預流者住預流果，於自果法無惑無疑；一來、不還、阿羅漢、獨覺及諸如來應正等覺各住自果，於自果法亦無惑無疑。是菩薩摩訶薩亦復如是，於自所住不退轉地所攝諸法，現知現見，無惑無疑。
善現！是菩薩摩訶薩住此地中，成熟有情，嚴凈佛土，修諸功德，有魔事起，即能覺知，不隨魔事勢力而轉，善能摧伏種種魔事，令不障礙所修功德。善現！如有造作無間業者，彼無間心常隨逐，乃至命終，亦不能舍。何以故？善現！彼能等起無間業纏增上勢力，常隨轉，乃至命盡，亦不能伏，設有余心，不能遮礙。是菩薩摩訶薩亦復如是，安住自地，其心不動，無所分別，世間天人、阿素洛等，皆不能轉。何以故？善現！是菩薩摩訶薩，其心堅固，超諸世間天人、魔、梵、阿素洛等，已入菩薩正性離生，住不退地，已得菩薩殊勝神通，成熟有情，嚴凈佛土，從一佛國至一佛國，供養恭敬，尊重贊嘆諸佛世尊及佛弟子，聽聞正法，於諸佛所，種諸善根，請問菩薩所學法義。善現！是菩薩摩訶薩安住自地，修行般若波羅蜜多及余善法，有魔事起，即能覺知，終不隨順魔事而轉，方便善巧集諸魔事，置實際中，方便除滅，於自地法無惑無疑。所以者何？是菩薩摩訶薩知一切法皆入實際，通達實際非一非多，於實際中無所分別；以於實際無惑無疑，於自地法亦無猶豫。
善現！是菩薩摩訶薩設轉受生，亦於實際無復退轉，終不發起趣向聲聞、獨覺地心。所以者何？是菩薩摩訶薩達一切法自相皆空，於此空中不見有法若生若滅，若染若凈。善現！是菩薩摩訶薩乃至轉身，亦不疑我當得無上正等菩提為不當得。何以故？是菩薩摩訶薩達一切法皆自相空，即是無上正等菩提。善現！是菩薩摩訶薩安住自地，不隨他緣，於自地法無能壞者。何以故？是菩薩摩訶薩成就無動無退轉智，一切惡緣不能傾動。
善現！是菩薩摩訶薩設有惡魔作佛形像來至其所，作如是言：汝今應求阿羅漢果，永盡諸漏，證般涅盤。汝未堪受大菩提記，亦未證得無生法忍，汝今未有不退轉地諸行、狀、相，如來不應授汝無上大菩提記，要有具足不退轉地諸行、狀、相，乃可蒙佛授與無上大菩提記。善現！是菩薩摩訶薩聞彼語已，心無轉變，不驚、不怖、不退、不沒。是菩薩摩訶薩應自證知：我於過去佛世尊所，必已受得大菩提記。何以故？菩薩成就如是勝法，定蒙如來應正等覺授菩提記，我已成就如是勝法，云何如來應正等覺不授我記？故我過去於諸佛所，定已受得大菩提記。
善現！是菩薩摩訶薩設有惡魔或魔使者作佛形像，來授菩薩聲聞地記，或授菩薩獨覺地記，謂菩薩言：汝善男子何用無上正等菩提，生死輪回，久受大苦，宜自速證無余涅盤，永離生死，畢竟安樂。善現！是菩薩摩訶薩聞彼語已，作是念言：此定惡魔或魔使者詐現佛像，擾亂我心，授我聲聞、獨覺地記，令退無上正等菩提。所以者何？定無諸佛教諸菩薩趣向聲聞或獨覺地，棄舍無上正等菩提。
善現！是菩薩摩訶薩設有惡魔或魔使者詐現佛像，語菩薩言：汝所受持大乘經典，非佛所說，亦非如來弟子所說，是諸惡魔或諸外道為誑惑汝，作如是說，汝今不應受持、讀誦。是菩薩摩訶薩聞彼語已，作是念言：此定惡魔或魔眷屬令我厭舍所求無上正等菩提，故說大乘甚深經典非佛所說，亦非如來弟子所說。所以者何？離此經典能得無上正等菩提，定無是處。善現！是菩薩摩訶薩當知已住不退轉地，過去諸佛久已授彼大菩提記。何以故？是菩薩摩訶薩具足成就不退轉地諸行、狀、相，若諸菩薩成就如是諸行、狀、相，當知已受大菩提記，必已安住不退轉地。善現！若菩薩摩訶薩成就如是諸行、狀、相，知是不退轉菩薩摩訶薩。
復次，善現！一切不退轉菩薩摩訶薩行甚深般若波羅蜜多時，攝受正法，護持正法，不惜身命，況余親財。是菩薩摩訶薩常作是念：我寧棄舍親友、珍財及自身命，終不棄舍諸佛正法。何以故？親友、珍財及自身命，生生有，甚為易得，諸佛正法百千俱胝那庾多劫乃得一遇，遇已，長夜獲大利樂，故我定應精勤守護。善現！是菩薩摩訶薩護正法時，應作是念：我不為護一佛、二佛乃至百千諸佛正法，普為護持十方三世諸佛正法，令不虧損。
時具壽善現白佛言：世尊！何等名為諸佛正法？是菩薩摩訶薩云何護持，不惜身命？
佛告善現：一切如來應正等覺所覺所說一切法空，如是名為諸佛正法。有愚癡類，誹謗毀訾，言此非法，非毗柰耶，非天人師所說圣教，修行此法不得無上正等菩提，不證涅盤究竟安樂。善現！是菩薩摩訶薩護持此法，不惜身命，作是念：諸佛所說一切法空，是諸有情所歸依處，菩薩修學，速證無上正等菩提，拔諸有情生老病死，令得究竟安樂涅盤，故應護持，不惜身命。又作是念：我亦墮在未來佛數，佛已授我大菩提記，由此因緣，諸佛正法即是我法，我應護持，不惜身命，我未來世得作佛時，亦為有情當說如是諸法空故。善現！是菩薩摩訶薩見此義利，護持如來所說正法，不惜身命，乃至無上正等菩提，常無懈癈。善現！若菩薩摩訶薩成就如是諸行、狀、相，知是不退轉菩薩摩訶薩。
復次，善現！一切不退轉菩薩摩訶薩聞諸如來應正等覺所說正法，無惑無疑，聞已受持，常不忘失，乃至無上正等菩提。何以故？是菩薩摩訶薩已善證得陀羅尼故。
尒時，善現白言：世尊！是菩薩摩訶薩已得何等陀羅尼故，聞諸如來應正等覺所說正法，無惑無疑，聞已受持，常不忘失？
佛言：善現！是菩薩摩訶薩已得無盡藏陀羅尼、海印陀羅尼、蓮花眾藏陀羅尼等故，聞諸如來應正等覺所說正法，無惑無疑，聞已受持，常不忘失。
具壽善現復白佛言：是菩薩摩訶薩但聞如來應正等覺所說正法，無惑無疑，聞已受持，常不忘失？為聞菩薩、獨覺、聲聞、天、龍、藥叉、阿素洛等所說正法，亦能於彼無惑無疑，聞已受持，常不忘失？
佛言：善現！是菩薩摩訶薩普聞一切有情言音文字義趣，悉能解了，無惑無疑，窮未來際，常不忘失。所以者何？是菩薩摩訶薩已得無盡藏陀羅尼等，任持所說，令不忘故。善現！若菩薩摩訶薩成就如是諸行、狀、相，知是不退轉菩薩摩訶薩。
尒時，具壽善現白佛言：世尊！如是不退轉菩薩摩訶薩成就廣大、無量無數、無有邊際、不可思議殊勝功德。
佛言：善現！如是！如是！如汝所說，如是不退轉菩薩摩訶薩成就廣大、無量無數、無有邊際、不可思議殊勝功德。所以者何？善現！是菩薩摩訶薩已得殊勝、無量、無邊不共聲聞及獨覺智，是菩薩摩訶薩住此智中，引發殊勝四無礙解。由此殊勝四無礙解，世間天人、阿素洛等無能問難，令此菩薩智慧辯才至窮盡者。
尒時，善現復白佛言：世尊能如殑伽沙劫宣說不退轉菩薩摩訶薩諸行、狀、相，由佛所說諸行、狀、相，顯示不退轉菩薩摩訶薩成就無邊殊勝功德。唯愿如來應正等覺復為菩薩摩訶薩眾說甚深義，令諸菩薩摩訶薩眾安住其中，能修布施乃至般若波羅蜜多，令速圓滿；能住內空乃至無性自性空，令速圓滿；能住真如乃至不思議界，令速圓滿；能住苦集滅道圣諦，令速圓滿；能修四念住乃至八圣道支，令速圓滿；能修四靜慮、四無量、四無色定，令速圓滿；能修八解脫、八勝處、九次第定、十遍處，令速圓滿；能修空、無相、無愿解脫門，令速圓滿；能修陀羅尼門、三摩地門，令速圓滿；能修極喜地乃至法云地，令速圓滿；能修五眼、六神通，令速圓滿；能修佛十力乃至十八佛不共法，令速圓滿；能修三十二大士相、八十隨好，令速圓滿；能修無忘失法、住舍性，令速圓滿；能修一切智、道相智、一切相智，令速圓滿。
佛告善現：善哉！善哉！汝今乃能為諸菩薩摩訶薩眾請問如來應正等覺甚深義處，令諸菩薩摩訶薩眾安住其中，修住功德，令速圓滿。善現當知！甚深義處，謂空、無相、無愿、無作、無生、無滅、寂靜、涅盤、真如、法界、法性、實際，如是等名甚深義處。善現當知！如是所說甚深義處種種增語，皆顯涅盤為甚深義。
尒時，善現復白佛言：為但涅盤名甚深義？為諸余法亦名甚深？
佛告善現：余一切法亦名甚深。何以故？善現！色亦名甚深，受想行識亦名甚深，眼處乃至意處亦名甚深，色處乃至法處亦名甚深，眼界乃至意界亦名甚深，色界乃至法界亦名甚深，眼識界乃至意識界亦名甚深，眼觸乃至意觸亦名甚深，眼觸為緣所生諸受乃至意觸為緣所生諸受亦名甚深，地界乃至識界亦名甚深，無明乃至老死亦名甚深，布施波羅蜜多乃至般若波羅蜜多亦名甚深，苦集滅道圣諦亦名甚深，四念住乃至八圣道支亦名甚深，四靜慮、四無量、四無色定亦名甚深，八解脫、八勝處、九次第定、十遍處亦名甚深，空、無相、無愿解脫門亦名甚深，陀羅尼門、三摩地門亦名甚深，三乘菩薩所行十地亦名甚深，五眼、六神通亦名甚深，如來十力乃至十八佛不共法亦名甚深，三十二大士相、八十隨好亦名甚深，無忘失法、住舍性亦名甚深，預流果乃至獨覺菩提亦名甚深，一切智、道相智、一切相智亦名甚深，一切菩薩摩訶薩行、諸佛無上正等菩提亦名甚深。