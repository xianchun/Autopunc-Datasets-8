上堂，僧問：譬如擲劍揮空，有一人，劍亦無，虛空亦不揮時如何？
師云：大眾見儞敗闕。
進云：學人只管推出，和尚何不放行？
師云：莫謗崇寧好。
進云：為什麼不肯承當？
師云：藏身露影。
進云：今日捉敗。
師云：果然。
問：牛頭未見四祖時如何？
師云：天地莫能知。
進云：見後如何？
師云：古今成牓樣。
進云：仁義只從貧處斷去也。
師云：鬼窟出頭來。乃云：青郁郁，碧湛湛，百草頭上泄天機；華簇簇，錦簇簇，鬧市堆邊露真智。金聲玉振，擲地風光；電轉星飛，通天作用。不與萬法為侶則且致，針眼魚吞卻嘉州大像時如何？惡！下座。
上堂，問：如何是塵塵三昧？
師云：點滴不施。
進云：是一是二？
師云：毫端寶剎。
進云：兩彩一賽去也。
師云：痛領一問。
僧云：蒼天！蒼天！
師云：未領在。
問：世尊拈華，迦葉微笑。和尚說法，有何指示？
師云：一物也無。
進云：為什麼一物也無？
師云：為儞無眼。
進云：爭奈學人何？
師云：一任聝跳。乃云：目前絕對待，萬境森然；物外有玄機，當陽卓犖。棒喝照用拈向一邊，語路縱橫放過一著，爾諸人向這撥得一線路去，直下孤危；倘未撥得，鼻孔盡在山僧手。拈拄杖云：穿卻了也。擊禪床，下座。
上堂，僧問：團團無縫罅，因甚麼得恁奇特？
師云：七華八裂。
進云：言中有響去也。
師云：且緩緩。
問：長至一陽生，君子道長時如何？
師云：衲僧門下無許多事。
進云：萬法是心光又作麼生？
師云：卻好高著眼。
進云：直下承當去也。
師云：利劍揮空。乃云：離相離名，絕塵絕跡，一回拈出一回新，一度用著一度快。橫該萬有，豎透金輪，內沒纖毫，外無點綴，若能不作圣情凡解，擔荷展演得去，入鄽垂手，著著有出身之機；退處孤峰，處處歷剎塵之境。恁麼中不恁麼，不恁麼中卻恁麼，全提一句作麼生道？撥開向上一竅，千圣齊立下風。下座。
上堂，僧問：去歲今朝今日去，今年年是去年年。如何是物不遷？
師云：眉毛在眼上。
進云：恁麼則改故換新去也。
師云：莫錯認。
進云：如何是不錯認底？
師云：好看取。
進云：劫火洞然毫末盡，青山依舊白云中。
師云：轉得回來不直錢。
問：萬物維新之際，一人納慶之辰，如何是新年頭佛法？
師云：孟春猶寒。
進云：恁麼則法不孤起。
師云：坐卻主人翁，什麼處出氣？
進云：長空有月千門照。
師云：隨人腳跟轉。乃云：一法若有，毘盧墮在凡夫；萬法若無，普賢失其境界。一法萬法，若有若無，毘盧普賢，凡夫法界，盡在個。好不資一毫，丑不資一毫，帀地普天，內外包括。未有天地，世界已早見成；及乎萬匯資彰，凝然不變。若向一氣未兆已前著得眼去，落第二頭；更於萬物見成之際信得及去，轉沒交涉。新年舊歲，歷歷分明一句作麼生道？日日香華夜夜燈。下座。
上堂，僧問：十五日即不問，如何是和尚分明為人一句？
師云：當陽見定無毫發，擬議尋思隔萬山。
問：正當上元，水牯牛在什麼處？
師云：鐵棒打著瘡痕露。乃云：撥塵見佛，未免眼撒沙；聞聲悟道，亦是耳中著水。直得生佛無階級，空界悉等平，凈躶躶，絕思惟，赤灑灑，沒可把，猶未離這邊事在。更須揮金剛寶劍，斬斷謷訛，拈殺活拄杖，打破得失，亦未明向上一竅在；儻或具大丈夫意氣，有烹佛祖鉗鎚，直下向那邊承當得，卻來這橫三豎四，坐一走七，荷負宗乘，提持祖印。有時放行，同彼同此，見隨類身，和光順物；有時把住，莫道佛眼覷不見，設使盡大地草木悉變為千百億身，放無數光明，也照不著。且道即今作麼生？若不藍田射石虎，幾乎悞殺李將軍。下座。
上堂，僧問：橫穿碧落，倒卓須彌，未審是什麼人分上事？
師云：入地獄人分上事。
進云：卻是他安身立命處。
師云：瓦解冰消。
進云：此心能有幾人知？
師云：只恐不知。乃云：終日相逢無半面，剛然千里有知音，不須格外論奇特，只此全機耀古今。傾蓋如舊，白頭如新。兩鏡相照，不隔纖塵。徧界未嘗示相，毫端普現色身，止猶谷神，動若行云。相見又無事，不來還憶君。下座。
上堂云：禪非意想，立意乖宗；道絕功勳，建功失旨。聞清聲外句，莫向意中求，轉照用機關，柄佛祖鉗鎚，有佛處互為賓主，無佛處風颯颯地，心寧意泰，響順聲和。似恁麼人，且道向什麼處安著？披蓑側立千峰外，引水澆蔬五老前。下座。
上堂云：本來是佛，無成不成；正體湛然，離出不出。本分事上，直得萬里無片云，猶未可放過，更說什麼諸余？其或隨機，且論個出世不出世？所以道：凈法界身本無出沒，大悲愿力示現受生。且道釋迦老子即今在什麼處？只知事逐眼前過，不覺老從頭上來。下座。
上堂，僧問：了了見，無一物，未審如何？
師云：好個消息。
進云：功不浪施去也。
師云：只恐腳不點地。
進云：回頭看滸眼，特地一塲愁。
師云：果然浪走。
僧問：學人不起一念時如何？
師云：自傷己命。
進云：因誰致得？
師云：莫換崇寧舌頭好。
問：妙體本來無處所時如何？
師云：腦後拔楔。
問：如何是玄中玄？
師云：玄殺儞。
進云：石人暗點頭。
師云：言猶在耳。乃云：舉無遺照，十方剎海目前觀；正體堂堂，大千同一真如性。各守本位去，山是山，水是水；互換投機去，星辰易位，祖佛潛蹤。兩處絕聱訛，二邊純莫立。無可不可，悉得安居，隨時應緣，凝然湛寂。且道長養圣胎一句作麼生道？不起纖毫修學心，無相光中常自在。下座。
上堂，僧問：如何是平展之機？
師云：縱橫十字。
進云：且得沒交涉。
師云：什麼處沒交涉？
僧云：腦後拔箭。
師云：拶。
問：父母非我親，誰是最親者？
師云：吾常於此切。
進云：諸佛非我道，誰是最道者？
師云：須是有轉身處始得。
僧云：欲行千里，一步為初。
師云：信受奉行。乃云：國無定亂之劍，四海宴清；門無白澤之圖，全家吉慶。若道有承恩力處，正是土上加泥；更或削跡吞聲，亦乃將南作北。到這，縱橫十字，未免謷訛；據位投機，猶較些子。且作麼生是據位底句？寒山逢拾得，撫掌笑呵呵。下座。
上堂，僧問：江邊臨水者，盡是采魚人，錦鱗紅尾作麼生取？
師云：莫妄想！
進云：不妄想時如何？
師云：不計工程得便休。
進云：碧潭深萬丈，直下取魚歸也。
師云：更須退步。
問：一塵含法界時如何？
師云：暗髑髏明世界。乃云：祖祖相傳傳底事，佛佛授手不唯他。若存情識論知解，耳塵沙眼內華。所以道：見聞覺知是法，法離見聞覺知。不著佛法僧求，呼喚不回，籠羅不住，更須知棒喝交馳，照用同時，向上一竅始得。且作麼生是向上一竅？鶴有九皋難翥翼，馬無千里謾追風。下座。
上堂，僧問：一雨普滋，還有佛法也無？
師云：全承他力。
進云：頭上漫漫，腳下漫漫去也。
師云：也須乾剝剝始得。
進云：盡大地總是教，學人如何趣入？
師云：和頭沒卻。
進云：恁麼則兩重相見。
師云：料掉沒交涉。乃云：牛頭沒，馬頭回，千圣不知；前三三，後三三，河沙莫筭。低低處平之有余，高高處觀之不足。東勝身洲走馬，南贍部洲著撲，扇子聝跳上天，東海鯉魚發怒，直得雨似盆傾，大千沙界悉已彌漫。且道是牛頭沒，馬頭回？是前三三，後三三？海神知貴不知價，留向人間光照夜。下座。
上堂云：棒頭取證，撤土撒沙；喝下承當，承虛接響；向上向下，轉更顢頇；說妙談玄，和泥合水；這一片田地，分付來多時也，平白欺人；盡大地撮來如粟米粒大，掉棒打月。佛祖凡圣拈向一邊，總不依倚時如何？紅霞穿碧海，白日遶須彌。下座。
上堂，僧問：生死交謝，寒暑迭遷，未審無位真人還有寒暑也無？
師云：汗流似雨。
進云：分明在目前也。
師云：莫向目前作窠窟。
進云：爭奈即今何？
師云：鈍置阿師。乃云：暑氣蒸人如墮甑，四肢流汗似澆湯，賴他白羽全施力，引得清飆一襲涼。諸人還覺寒毛卓豎麼？劄！下座。
上堂，僧問：須彌山意旨如何？
師云：推不向前，約不退後。
進云：未審還有過也無？
師云：坐卻舌頭。
問：法不孤起，仗境方生。提坐具云：這個是境，如何是法？
師云：卻被闍梨奪卻槍。
進云：和尚今日為什麼退己讓人？
師云：只有先鋒無殿後。
進云：未審如何是殿後？
師云：還我話頭來。乃云：田地穩密底，擡腳不起，探頭太過；神通妙用底，放腳不下，收身未轉；直饒十字縱橫，朝打三千，猶較些子。且道謷訛在什麼處？若知有去，始見全提半提；儻或未知，布袋老鴉，雖活如死。下座。
上堂，僧問：南泉斬貓兒，意旨如何？
師云：殺活臨時。
進云：趙州戴草鞋又作麼生？
師云：是他屋事。
進云：打鼓弄琵琶去也。
師云：且莫詐明頭。乃云：有佛處羅籠不住，無佛處荒草尋人。放行也，觸處光新；把住也，乾坤陡變。且道向上人來時如何？他家自有通霄路。下座。
上堂云：休夏自恣，海眾常規。秋色澄清，乾坤肅殺。般若流運，動靜一如。時節不相饒，炎涼倏改變。無生曲調韻出清霄，至寶當軒光吞萬象，古今不覆蓋，見在沒遮欄，一念不落諸緣，證取自家境界，何必靈山覓佛，少林問祖。會麼？解開布袋無拘束，切更勤看水牯牛。下座。
上堂云：一言截斷，千圣消聲；一劍當前，橫屍萬里。所以道：有時句到意不到，有時意到句不到。句能剗意，意能剗句，意句交馳，衲僧巴鼻。若能恁麼轉去，青天也須吃棒。且道憑個什麼？可憐無限弄潮人，畢竟還落潮中死。下座。
上堂云：殺人刀，活人劍，上古之風規，亦是今時之樞要。言句上作解會，泥洗土塊；不向言句上會，方木逗圓孔。未擬議，已蹉過；正擬議，隔關山。擊石火，閃電光，構得構不得，未免喪身失命。且道此理如何？苦瓠連根苦，甜瓜徹蔕甜。下座。
上堂云：云騰致雨，世界索然；日照天臨，乾坤廓爾。文殊堂萬菩薩縱然顯現，晴是晴，雨是雨，山是山，水是水，阿那個是萬菩薩？風暖鳥聲碎，日高華影重。下座。
上堂云：定乾坤句，包古括今；透生死關，超聲越色。鬼窟活計，百千萬劫難出頭；截斷眾流，一片虛凝沒依倚。設使乾坤倒覆，大海翻騰，草木叢林悉皆化為刀槍矛盾，也動他一點不得。且道憑個什麼恁麼地？手執夜明符，幾個知天曉？下座。
上堂云：眨上眉毛早蹉過，塞卻眼；更形言語轉周遮，合取口。盡大地都為一塵，佛眼覷不見；一大藏都為一句，海口莫能宣，也未提得一半在。忽然踏破化城時如何？行到水窮處，坐看云起時。下座。
上堂云：風清戶牖，明明古鏡高懸；光射斗牛，凜凜太阿橫按。外魔臨之膽慴，妖邪擬之魂亡，千圣拱手歸降，十方居然坐斷。外絕四維，內絕理事，直下便是，諸人還見麼？不離當處常湛然，覓則知君不可見。下座。
退院歸辭眾，上堂云：未有長行而不住，未有長住而不行，為無為，益無益，梯航三有，津濟四生，是衲僧家本分事。雖然，時節到來，一刀兩段，要且鼻孔不在別人手。所以道：動若行云，止猶谷神。既無心於彼此，亦無象於去來，如是則去來不以象，動靜不以形，豈不綽綽然有余裕哉？且道臨行一句作麼生道？本是林下人，卻歸林下去。下座。
住夾山，師在公安天寧受請，拈帖示眾云：百草頭上薦取，爭如個承當？既然符到奉行，豈可當爐避火？若也見得，坐斷一切人舌頭；茍或未然，卻請維那剖露。
師指法座云：毘耶借座燈王，萬壽燈王借座，且道是同是別？還委悉麼？幸自可憐生！應須高著眼。陞座，示眾云：鉤頭有餌，句無私，已泛扁舟，放行綸線，還有沖浪錦鱗麼？
僧出云：有。
師云：高著眼。
僧擬議，師云：著。
問：錦官罷釣，澤國重游，方為萬壽之賓，又作碧巖之主。流水下山即不問，白云歸洞意如何？
師云：舊店新開。
進云：好音在耳人皆聳，一句無私亘古今。
師云：大家在這。
進云：萬丈白云藏不得，一輪光透照無私。
師云：到家一句作麼生道？
僧擬議，師云：了。
師乃云：目前無異草，徧界絕遮欄，域中日月斬新，方外乾坤獨露，直得龍天釋梵動地雨華，妙德空生目瞪口呿，行棒行喝拈向一邊，云月溪山放過一著。一處透脫，千處百處該通；一機洞明，千機萬機圓轉。碧巖不離此處，此處不離碧巖，攝大千於毫端，融芥塵於剎海，銜華鳥過，抱子猿歸。湛寂凝然，應真不借則且致，只如無陰陽地上成得個什麼邊事？萬卉正資和氣力，碧巖先發一枝春。
復舉：馬大師問藥山：子在此許多時，本分事作麼生？山云：皮膚脫落盡，唯有一真實。祖云：據汝所見，可謂恊於心體而布四肢。何不將三條篾束取肚皮，隨處住山去？山云：某甲何人，敢言住山？祖云：不然，未有長行而不住，未有長住而不行，欲益無所益，欲為無所為，宜作舟航。由是住山。
師云：大眾！古人得意之後，不忘利生，直入深山提持宗要。山僧暗昧，豈敢仰攀？如是則更不用篾束肚皮，卻有個折腳鐺子與方來共守寂寥。若信得及，不在忉忉；或未諳詳，聽取個末後句。高峰突兀倚天門，青嶂虛閑可垛跟，折腳鐺兒幸然在，不妨攜去隱深云。雖然如是，也須是大家出一只手始得。且道畢竟如何？妙舞應須夸徧拍，三臺須是大家催。
師入院，指方丈云：個是毘耶據坐處，正同摩竭令行時，夾山頂通一竅，放出天彭老古錐。既放伊出頭，且道作得個什麼伎倆？沖浪錦鱗來入罟，漫天網舉不饒伊。
師指法座云：大眾！還識寶華王麼？更不落二落三。便敷座云：野猿抱子歸青嶂，幽鳥銜華過碧巖。此地昔時曾作客，今茲為主愧無慙。眾中還有辯得賓主底衲僧麼？
僧問：雨細柳拖金線，風和華綻錦屏。云月溪山即不問，到家一句若為論？
師云：坐斷天下人舌頭。
進云：只如尖新底事又作麼生？
師云：儞還識得舌頭麼？
進云：云到碧巖千仞翠，月當青嶂萬溪春。
師云：更進一步始得。
進云：莫便是摩竭令也無？
師云：放儞三十棒。
師乃云：門下青山潑黛，途中細雨如膏。靈云陌上桃華，處處芳菲溢目；香嚴巖畔翠竹，時時撼影搖風。直得一擊忘所知，一見絕疑惑，不免尚留觀聽，未透聲色。若能見無見之色，聞無聞之聲，撥轉路頭，踏翻關捩，句句超佛越祖，塵塵耀古騰今，處處離色絕名，個個斬釘截鐵，心外無法，法外無心，用王庫刀，發千鈞弩，壁立萬仞，坐斷十方，可以入大解脫門，傳正法眼藏，向堯時舜日共樂昇平，鼓腹謳歌，歸家穩坐。且到家一句作麼生道？但愿春風齊著力，一時吹入我門來。
復云：昔傳明有通天作略，跨海神機，使無舌人說無義語，收洛浦，接青峰，辨石霜，賞佛日，險崖句峻，陷虎機深，電激星飛，珠回玉轉，建茲寶剎，風范具存。而山僧庶事不才，何以繼其高躅？既辭讓不及，轉透無門，不免借一條路，向無言處演言，無事處生事，無佛處現佛，無祖處示祖，且貴始末相符，頭正尾正。敢問諸人：還見夾山老子麼？莫從百草巔頭薦，覿面無私亘古今。
澧州權郡張朝散請師就香積院開堂，師於權府手中接得疏，示眾云：言言錦繡，句句珠璣，贊無上乘，顯正法眼。應須未舉已前薦取，文彩之外承當；茍或未然，卻請宣過。
師指法座云：大眾見麼？寶華王座，列祖共登。車不橫推，理無曲斷。便陞座，拈香云：此一瓣香，奉為今上皇帝祝嚴圣壽，萬歲！萬歲！萬萬歲！伏愿睿筭等乾坤，圣明逾日月，龍圖鳳歷彌億萬年，玉葉金枝亘百千劫。次拈香：奉為權府通判朝請檢法、在坐尊官、諸衙勳貴，伏愿高遷祿位，永固壽基。又拈香云：此一瓣香，淮甸昔年酬價，錦官舊日曾拈，如今海眾要知，不免分明說破，奉為蘄州五祖山第十二代故演禪師，爇向爐中，與天下衲僧出氣。遂敷坐。
洛浦和尚白槌云：法筵龍象眾，當觀第一義。
師云：早是第二了也。若論勝義諦中真勝義，文彩未兆，一槌未落，把斷要津，不通凡圣，不於言下薦，不向意中求。既然草偃風行，不免隨波逐浪。還有共相證據者麼？師乃云：爍迦羅眼，頂上放大光明；摩醯首羅，面門現奇特相。一言含眾象，一句逗群機，何止猛虎穴橫身，萬仞峰頭側足。所以道：顯大機，明大用，得失俱喪，是非杳忘，絕塵絕跡，透色透聲，重重無盡，事事圓融。又如華嚴法界無邊香水海不可說浮幢王剎，盡向這一時開現，即此現成，即此受用，不以眼見，不以耳聞，不以口談，不以心知，還證得麼？若也證得，不必覺城東際初見文殊，樓閣門開方參慈氏。敢問大眾：且道即今是什麼人境界？舉拂子云：盧舍本身全體現，當機直下沒纖毫。
到洛浦，上堂云：萬木縈紆一逕遙，耽耽古屋枕山腰，今朝喜到深深處，幾度飛書辱見招。爍爍山桃似火，絲絲溪柳拖金，日暖風和，鸎吟燕語。所以不離普光殿，不出菩提場，徧游華藏海，無邊剎境，左穿右穴，重重無盡，一一交羅。且作麼生是洛浦深深處？覿面若無宗正眼，回頭只見翠山巖。
留首座上堂：古路坦然，真規不墜，紀綱得所，表帥得人，內肅外寧，安家樂業。以大千界為一真境，以十方佛同一舍那，文殊普賢交光相羅，觀音彌勒擎拳合掌，臨濟德山互相贊成，白牯貍奴了無向背，可以演無生曲，唱太平歌。且超情離見一句作麼生道？木人把板云中拍，石女含笙井底吹。
上堂云：三春已過，九夏方新，聚玄徒云間，扇真風世外，不促一念，不涉三祗，當人隨處見成，個個頂門有眼。若便恁麼承當得去，放行把住全不由他，出沒縱橫更非外物。若使上流觀見，正在半途；明眼相逢，難為透脫。山僧雖無金剛寶劍，衲僧向上鉗鎚，昔在五祖白云拾得數個金剛圈、一籃栗棘蓬，九夏之中與諸人共相切磋。遂舉拂子云：大眾還見麼？且道這個是金剛圈？是栗棘蓬？不容淺見衲僧會，唯許通方作者知。
上堂云：丁一卓二，本分鉗鎚；捏聚放開，作家受用。灰頭土面處，壁立千仞；壁立千仞處，土面灰頭。自然雙放雙收，到處為祥為瑞。還委悉麼？掬水月在手，弄華香滿衣。
上堂云：太虛寥廓，萬匯森然，正眼洞明，纖毫不立。孤峻處祖師莫近，坦夷處人天共知。擊開大解脫門，識取無面目底。且作麼生是無面目底？芍藥華開菩薩臉，椶櫚葉現夜叉頭。
解夏上堂云：圓覺伽藍，豁開戶牖；華嚴剎海，大座當軒。促百千億劫為一念，豈止百二十日長期？延一念作百千億劫，寧論此世來生？始見流金爍石，俄然玉露垂珠，時節不相饒，物理有變復。當時結夏，普天帀地一時結；此時解制，普天帀地一時解。結時初不相著，解時初不相離。到這，通一線，曉一機去，儞為儞，我為我，長底長，短底短，清者自清，濁者自濁，於中也無去來，亦無動轉，浩然太均，同歸一致，然後放收擒縱得大解脫，更喚什麼作儞作我，作長作短？一時截斷。且自恣一句作麼生道？云在嶺頭閑不徹，水流澗下太忙生。
謝維那、直歲上堂云：烹金琢玉，須資作者鉗槌；荷教扶宗，必仗本分兄弟。交為肘臂，互作主賓，便可以顯大機，發大用，布慈云，灑甘露，駕慈航，觀斷岸，超生死，越涅盤，令他天下衲僧頂門上放光，腳跟下歷落，個個如龍如虎，人人玉轉珠回，非唯扶豎叢林，亦乃流通正眼，豈不是奇特事？敢問大眾：奇特一句作麼生道？妙舞更須夸徧拍，三臺須是大家催。
開爐上堂，僧問：古者道：敲空作響，擊木無聲。如何是敲空作響？
師云：釋迦老子來也。
師乃云：三世諸佛向火焰轉大法輪，熱發作什麼？火焰為三世諸佛說法，三世諸佛立地聽，也須照顧眉毛。若是聊聞徹骨徹髓，信得及，見得徹，直下與三世諸佛同生同死，與火焰同起同滅，當處解脫，得大安隱，衲被蒙頭便是個清涼世界；茍或未然，只知事逐眼前過，不覺老從頭上來。
上堂云：一向不恁麼，目視云漢，不狥人情；一向恁麼，灰頭土面，帶水拖泥；恁麼中不恁麼，就下平高；不恁麼中卻恁麼，從空放下。或有個恁麼不恁麼總不管，亦無明亦無暗，亦不放亦不收，且道如何？到頭霜夜月，任運落前溪。
上堂云：天寒人寒，大家在個；滴水滴凍，無這閑工夫。庭際之人驀地覓心不得，衲衣下事誰諳野火燒山？千重百帀沒遮欄，漢去胡來絕回換。且作麼生是不離當處底一句？鶴飛千尺雪，龍起一潭冰。
上堂云：雪竇道：義出豐年，儉生不孝，於衲僧門下是放行？是把住？若人道得，老僧分半院與伊住。
師云：雪竇病多諳藥性，經効始傳人。個中或有知豐知儉，知放行知把住底，亦何必分半院與伊住？燒香發愿，只圖他早有個院子住，使嘗些滋味，且免得窮廝煎，餓廝炒。
上堂云：滿天和氣，帀地韶光，柳眼迸開，桑條憋破，華枝似錦，鳥語如簧。八穴七穿，篆不雕之心印；百頭千緒，演不說之妙門。物物上明，頭頭上現，當處截得斷去，死火不重燃；直下信得及去，枯荄生物外。不涉程途則且置，和泥合水一句作麼生道？還家盡是兒孫事，祖父從來不出門。
上堂云：韶華二月半，漏逗渾莫筭，米少食無鹽，釘菜崖空飯，吞底栗棘蓬，跳底金剛圈，分外展家風，秦時荏轢鉆。