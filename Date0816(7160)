佛法从来不立文字，自智祖以五时八教接人度世，而后天台别为一宗，盖由博会冥搜，研精至理，适致其极，而实则与达磨大师旨归仍同而不异。余尝读祖语录，至灵山一会，俨然未散，语辄狂惑，不得其解。后读湛堂和尚与大慧禅师所说薰风自南来，殿阁生微凉话头，乃始豁然打失布袋，尔时心中之乐，诚有微妙不可思议者，信古人之不我诳也。敏师深通经教，冥振元风，杖履经行，诸方共仰。昔人尝谓韶国师是智祖后身，灯公又国师转世。以理推测，师得无为灯公再来耶？善乎灯公之言曰：能忘乎山乃见夫道，能忘乎道乃见夫山。此其所以作为志书，搜罗宏富，随文证义，举重若轻，良由心体虚明，行所无事。今敏师为之重刻，振锡一唱，欢动诸天；喜舍法财，人人恐后；弹指之顷，告厥成功；承接法流，作将来眼。讵非所谓如水入水、如印印泥哉？余世梦乍醒，结习未尽，比者过宿真觉，瞻礼祖庭，悲恋之深，非可言喻。洎乎舟过百步，蓬牕无事，取祖别传读之，忽觉神风洒然被体，更若法华三昧登时现前，岂荷云慈密相授记乎？劣器下根，常恐失坠，乃蒙敏师愍其愚钝，时出一指来相提携。适会书成，又命检校作序，爰呈所解，附托人天，夫岂敢以文字言哉？明明百草头，明明祖师意也！
夫中国名山有七，而五岳为尊。天台山，其南岳之佐理乎！昔大禹治水，会天下诸侯于於越，乃封其山为南镇。当是时，置瓯闽为蛮夷之地，舟车阻绝，疑天台者大禹未之至，至则不封於越而封天台矣。余昔读孙兴公赋，仿佛名山倒影于重溟之上，旁薄于霄汉之间，足与五岳七山埒；后得剖符兹邑，即津津色喜与名山有缘，得为地道主焉。爰自莅任以来，虽公事旁午，簿书积案，未尝不握如意拄颊，望霞标而耳瀑布。至于美景良辰，则又携一二文学，或采真于石梁，或览胜于华顶，或登桐柏礼夷、齐之像，或过楢溪吊顾欢之宅，一觞一咏，信可乐也。第名山洞府为仙释之都会，其中必多异人，若白道猷、葛孝先诸君者，求之于今，余非异人，固未易知人之异；求之于古，余将谁质？质之山灵，山灵无言；质之邑乘，邑乘不详。余终将谁质哉？乃山僧无尽法师示余以方外志，其叙事该、稽古博、究理深，为文则求诸辞达而已，不以奇炫人。释氏固其所长，仙宗亦复傍综，久住名山，而形胜固伊家中物，左提右挈，东指西撝，若登鸿胪而陈俎豆。余喜斯志先得我心，乃趣命剞劂以补邑乘之未备。余观古今著述，互有详略，为各有所主也。夫邑乘志方内者也，佛氏仙宗不妨聊尔并志；志方外者也，玄风释理宜加详焉，两者并行而不相害。故知斯志又邑乘之佐理也，因为之序。
赐进士第。北京大理寺左评事。前知天台县事。云间王孙熙书于台岳官舍职方氏曰：余守方内名岳，盖有天台山焉。上应泰符，下禋星鸟；黄润为德，青祇建元；金土聚斗而陵衍沉，太乙升阶而爵禄降；宛弢躔次，正袭纮维矣。是以闾阎咏其克逊，里俗识以始丰。花县松关七篇之谕美，棠阴琪木五字之歌欢。若乃贾直舒文屈忠江孝，唐兴秀而章俊，天姥郁其生桢，超超往田，攘攘倚市，域中多恋，兴公怜之，使吾有力负之而趋，超不逾矩，矩周其山也。然而元圣忘山忘道，游化于兹，阐士泯色泯空，唱导于此，福庭隐岳，斯以称焉。恒河既睹琉璃，皇基讵非佛国？由夫缨络自缠，凫舄束綦；蛲客黄宁，安知革表？算米盐于尘窌，侈延旒于贲墉，谁决愚笼，必逢智印。有大导师灯公者，天宫蜚誉，婺宿开祥，枚引百松，叶荣双树，光幢继日，寺翳景而高明德，瓶注云溪，伏流而幽隐，众仰足行经藏，人呼皮里法华。太末道宾愈方袍之平叔，胜果净梵兼鍮钵之言公。道得智者膏腴，近住神仙窟宅。代兴才子，矢结金兰；国学儒英，请挥玉麈。楚鸿，宝中之宝；善逝，天中之天。虽三观之内融，曾一时之外学，云雨慈味，笙簧道声。在山言山，山是新伊中点；知幻离幻，幻成志外别传。萃五界于贯华，总八峰于一轴。分章二十，十法以之成乘；取策二三，三教因之合辙。每驰神而运思，复远寄以冥搜，拓邑志之广轮，设图经之彩绘。正名轩牒，溯源达池。语本则山王之印文生，采胜则妙德之冠影涉。行满飞锡，处处仁祠；道岸披图，人人贤位。禅波合派于星海，祖堂大祫于台垣。陵再来而孔释并，韶应化而宗教一，载培桐柏，引配苾刍。右弼左玄，金庭是集仙之都会；欢溪察岭，玉京假天隐以衡门。王侯屹峙金汤，羽飞俨陈甲胄。卫我教也，纶音表而摩霄；成汝名也，金声流而掷地。人非昔而迹在，神不灭而塔悬，以至酉阳之，爰及庚除之唐述，齐谐荟志，慧皎异科，太阳之草长生，菩提之树摄念，莫不花生筠管，藜灿藤笺。执珠盘于秇坛，倾银河于口海。吐玄亭之白凤，御福三台；驱相宅之青乌，耻名一行。若陈吴，若宋谢，空揭霞标；若邕绰，若理中，虚张帆彩。遥连越乘，内折鲁儒，家有谱而野有谋，近者知而远者晓，记载以来，此为大方矣。尔其毋越牧俎，罔侵予宫，语必烟霞，人惟出世固已。爇麟香而屏秽，操犀导以辟埃。然虎落时开，鹿柴不守，笑司马过桥之悔，嗤阮客还家之悲，漫云朿足洗肠，聊复招手饶舌。亦以鹤林神训，缀万刹于珂毫；龙树灵文，洞干玑于珍网。示一家性具之旨，超孙生妙有之谈。斯则赤县赤城，并落砚池之虮罟；天阶天柱，同含毛颖之兔尘。岩岫彻于市朝，在外无外；廛庐通于寺观，即方离方。瑶丘掩丹丘之房，应真入养真之境。琼台方广，英玄而象移；芝草娑罗，正伦涩而味变。孤竹竟贪九州仆射，南岳须成五通仙人。黄门一开，惠虚偏行乎中道；玉局三降，宝琼忍折乎幔幢。阴岩之石能回，国清之灶可破，是为尘尘三昧，字字真如。六合版图，咸收册府；五车经史，尽入石渠矣。何妨名越岑为佛陇，名吕山为东苍，又何妨指一山为天台，指一寺为国清，如最澄之归日本，若宁贲之适会稽耶？嗟乎！太虚寥廓，真智靡涯，职方于此索途，灯公于此遗照，叙固非我，志亦非他，华藏遮外而纳安明于芥舟，灵圉毁方而入玄真于珠口。太史之圭奚测？司空之度应捐。权示桑钦括水泉于缃帙，幻同伯禹摄山海于金经，末裔由此衣传，倾都为之纸贵矣！
万历癸卯法华三昧道场期满日，菩萨戒弟子。进士天官司勋大夫。前职方郎。武林虞淳熙和南书天台山者，上应三台星得名，列于道书洞天福地，为东南一大名胜。按释氏教宗，则自智者大师以五时八教判释东流一代圣教，传之四明尊者，是为教观。禅宗则自雪居韶国师以秘密心印授永明寿禅师，举一心为宗，照万法如镜，是为宗门。又五百应真行化此山，方广寺在有无缥缈间，土人时闻钟磬梵呗声隐隐从地中出，高僧昙公曾一至其处，圣贤嫌其肠秽不得留，出而洗肠于涧，至今有昙华亭在石梁旁，为应真旧迹。而弥陀一化现国清为丰干，文殊、普贤两化现，一为寒山、拾得，一为戒阇黎、周七娘，应变无方，多所开化，贤圣先后托迹，称三宝地。按：仙宗自周灵王太子晋仙去，奉上帝命治桐柏宫，实主此山。其后刘晨、阮肇采药入桃源洞，遇仙子度世。唐司马子微隐此山，受度黄眉公，证太乙生人之果。至宋张紫阳真人大阐悟真之旨，化度群真。终于佛氏，灭度茶毗而收舍利，玄风丕振。又称神仙地，山形秀出，华顶为最高处，其山多名都洞府，神峰秀岭，幽溪绝壑，宝刹精蓝，琳宫道院，嘉树修竹，灵药瑶草，在在有之，以故王逸少、许玄度辈结伴从剡溪入兹山采真焉。孙兴公作，钜丽哉！颇尽灵秀之观矣。迩者法师无尽灯公，以上智夙德为百松妙峰师高足，远绍台宗，卓锡佛陇，爱此山秀拔神奇，遂抽灵心、发藻思作天台山志，志佛迹仙踪，名区胜壤亦既囊括胪列，纤悉靡遗，且气格森严，辞华宛畼，掩文人之笔，夺秇林之采，而又发明宗教究极旨归，上继佛陇之风，下振百松之绪，作人天之耳目，为道俗之津梁。旁及仙宗，研讨同异，归趋宝所，羽翼台传。不知者以为名山之志，知者谓是教观之文。自古山经地志多出文士之手，彼其止习辞华，罔究大道，文藻虽盛，玄风蔑如；乃至净衲高缁，非不精通佛理，或长于讲演，短于笔札；惟师禅观既深，文心复鬯，粲然鸿丽成一家言，文章家取而藏之名山，佛门中且取而庋之函部也。嗟夫！台宗自四明师示寂后，几乎泯泯，狂禅之徒辄诋台教为烦琐。余谓科条似烦，旨归则要，众星拱辰，百川会海，如以台教为烦，则华严八十一卷科条次第不更烦乎？天幸百松振之，幽溪复大振之，而穷公阐发于句甬，介公扬诩于虎林，于是天台之宗焕然，揭日月于重朗，盛矣盛矣！是志也，绍先贤则光接慧炬，开后学则智烁群昏，酬山灵则勒石悬崖，传文苑则永垂竹素，是志之善物也。世传韶国师为智师后身，以去来无碍之理论之，安知韶公之后不复为尽老耶？志成，问序于余。余夙禀教尽老，得闻五时八教之旨，梦寐名山，托之神游之日久，乌得无言？要以附志青云而不朽，匪特山神首肯，亦或如来之所印可也。
史莫良于志，天地人物礼乐刑名，至奥渺伙赜矣。然而图谍度数存焉，虚可稽也，实可录也，苟擅三长，宁欪四善哉？志莫良于山，纪载之难有数端焉。猿栖熊馆，鸟道蛇盘，蜡屐从所未经，樵斧繇来罕到，即有幽奇，何缘觏觌？雁宕径辟于宋年，黄海道登于明代，非其验与？故真见难详。自昌黎恸哭于落雁之峰，王阳迥驭于羊肠之阪，文人墨客往往心快卧游，具穷济胜，丹椒翠幂，月磴天崖，秪标异于登高眺远之篇，间问奇于牧竖荛夫之口，言之若梦，概乎有闻信耳。既非任目逾舛，山之真形从是遁矣，故传闻难据。时易世移，陵虚谷实，呼随方改，字以俗讹。石翳藓中，畴睹神清之洞；门潜水底，讵窥小有之天？或古有而今亡，或此非而彼是，文士疑而莫质，野老㳂而不知，辨而析焉良未易矣，故考证难精。经丘寻壑，别引胜流，揽木援藟，必资旷日。而或輶轩之驾，恨束马之未能；杖屦以游，虞赢粮之不继。非倥偬而靡暇缀录，即怅望而无力篹言，徒遥想于冥搜，曷散怀于奋藻，故结撰难富。兼而有之者，其惟无尽大师之志天台乎？师以法中龙象坐大道场，以舌上珠玑作大佛事，隘旧志之未广，惧灵迹之无征，折竹晨编，然松暝写，缉为山志数十万言。自山名以讫文章，有涉兹山者，罔不采其故实，掇彼菁华；至台教之真文，高人之遗韵，尤加详焉。顷以请藏金陵，属余为序，余受而卒业。向之所难，今之所易，可谓冥通地络，潜镜山灵，勒遐贯于清都，垂宏模于法界者矣。盖其住山三纪，振锡千峰，遍寻不死之庭，毕践无人之境，有胜必穷，无险不陟，与夫目荐未奇、耳剽多妄者异矣。而又萝封之字普入搜罗，树挂之钱咸资考索，且日探月历，神画形摸，以故琪树金松，同检桐君之箓，墨池茶圃，双甄管子之题，钜细不遗，名实无爽，又何有考之未精，撰焉未备者乎？嗟乎！览应邵之记，如禅岱宗；披王履之图，若临仙掌。犹曰地以文奇，境因语丽耳。至若道元之注水经，旁洽异书；灵运之赋山居，广陈奇物。千载而下，等讽咏于登陟，媲简册于丹青，志而若斯，斯已伟矣，师之天台，庶几是乎！若夫精诠教观，弘阐宗风，霏法雨于松枢，霔慈云于萝愰，花飘座侧，乐鼓空中，斯又地灵以人杰逾章，山笥与海藏同久者也。彼杨炫常记伽蓝，慧远曾经庐阜，厥称著矣，岂如斯志，名寄区中，理存方外，将使绝粒茹芝之客默引瑶梯，餐风味道之俦群登宝筏者哉！
万历壬子仲秋日，赐进士及第。南京国子监司业。前翰林院国史编修。记注起居。编纂章奏。江宁友人顾起元撰夫志，犹史也，亦传也。有天下之史，一国之史、一县之史、一家之史；有僧史、仙史、高士之史、名山之史。史虽不同，所以记言记事一也。汉明以来，佛教东渐，三宝事迹，班班可纪，故太史有左右之官，僧录亦设左右之职。矧山林硕德，著述犹多，若梁慧皎法师、唐道宣律师、宋僧统赞宁之高僧传，宋道原禅师之传灯录，驸马李遵勖之广灯录，惟白禅师之续灯录，四明盘公之佛祖统纪，以至释氏通鉴、佛祖通载、僧史略、释氏稽古略之类，曰教、曰禅、曰律，人齐七众，门备十科，矫矫人龙，翼翼义虎，有一言之悟人必书之，有一行之合道必书之，其启迪后昆，弘范时俗，功德可胜言哉！天台山者，域内之名区，东方之圣境也。地灵人杰，先灵于老释，后杰于儒宗。仙风绵邈资始于轩商，佛法秘藏肇基于方广，正言缁门着迹，则爰自东晋昙猷栖神、萧梁定光显圣。洎我陈隋智者大师立宗命教，因山为家，海内之宗事佛法者，必以台教为司南，降唐及宋元至我皇明，师资相继千有余年，无论天下教黉之盛，即兹山流衍，考诸僧史，不减数百余人，与夫禅门则韶踵躅白沙，皆法门之梁栋，教鼎之盐梅，名言懿德脍灸人口，岂不以此山泉石足以疏练神明、产育圣贤而然耶？然则山因人显，人以山名，山已有志，人胡可略？旧为是志者，谓释老非志所急，故存而不书，或书而不详。然有世间法、出世间法，达人大观无可不可，若分门立户，不啻冰炭，宜其目为天地间之尤物也。今之所志亦谓世间法，非出世之所急，故存而不书，非若冰炭之相视也，为县志已备，故不复疣赘。云志之为类者凡二十，始于山之名，终于山之文章。盖名者实之宾也，微名无以显实，首以山名考。缘名求实，形胜虽山之实质，源又山之起祖，次以来源考。形胜与山，其犹影响，山之形声，乃吾心之灵觉也，次以山体考。有形声矣，影响从之，次以形胜考。依形胜以建名刹，次以山寺考。石梁方广，赤城支提，菩萨圣僧，灵宅攸托，次以圣僧考。智者依山而进道，后代继祖以传灯，次以祖师考。祖因山而得名，法因山而立目，次以台教考。教得人以弘，人得教以立，次以高僧考。桐柏桃源，洞府在焉，次以神仙考。察岭欢溪，考槃是宫，次以隐士考。名山胜刹，赖神功为之密护，次以神明考。三宝阴翊世道，藉权贵为之显持，次以金汤考。历代奉法者咸有匮遗，如陈宣帝之捐调，隋炀帝之施品，物虽归化，事尚传闻，为法门盛事，次以盛典考。石梁之现光现花，佛陇之见桥见雀，同乎见闻，异乎常论，次以灵异考。古佛舍利，奉安高显，诸祖灵骨，瘗之方坟，次以塔庙考。智者降魔于华顶，寿公入定于天柱，至于一石一泉皆前人之遗迹，次以古迹考。人与山名欲同垂于不朽，或刻石以记名，或树碑而颂德，次以碑刻考。菩提琪树，灵根托于名山，罗汉怪松，天葩生于胜地，次以异产考。上之王臣以及墨客，或因人而著作，或缘景以紬思，皆有足以光彩名山、宪章人物，次以文章考。发前人之所不发，书前人之所未书，述而不作以成一家之书，名曰天台山方外志，盖取异于县志之所略尔，观者请以此意恕之。
自夫有天地即有人物语言，有人物语言则事事物物皆有名。谓此山称名始于何人？上古荒，无以稽焉；仅可考者，始于刘阮名传，后因孙公赋显海内，方知有天台山也。正以兹山顶对三辰，当牛女分野，而上应三台，故以名焉。顾野王舆地志又云：天台山一名桐柏，众岳之最秀者也。徐灵府记又云：天台与桐柏接而少异，又名赤城、瀑布、佛陇、香炉、华顶、东苍。要之，天台为诸山之总称，若桐柏等众名，乃诸山各随其胜而别目之。即西域记亦云：震旦天台石桥方广寺，五百阿罗汉居焉。按此则天台之称，其来远矣。又章安禅师山记云：本称南岳，周灵王太子晋居之，魂为其神，命左右公改为天台山也。荆溪禅师云：若准孙公山赋云，所以不列于五岳、阙载于常典者，以其所立幽奥，其路旷迥。故未知章安所出，今姑存之。华严。菩萨住处品又云：东南方有处名支提山，从昔已来诸菩萨众于中止住。现有菩萨名曰天冠，与其眷属诸菩萨众一千人俱，常住其中而演说法。清凉国师谓支提，梵语，此云可供养处，即塔之异称。惟东南方有赤城，其形如塔，且其巅又有舍利宝塔，应是支提。据此则石桥方广为五百应真住处，赤城又为天冠菩萨住处，然二住处皆天台山内之境，惟天台为定名也。
山有来脉，水有来源，犹人身之有经络，树木之有根本也。水以地载，山以水分，考山犹当考水，知水之所由，后能知山之发脉也。故堪舆家之言风水云：乘风则散，界水则止。山岂为风水之止散？盖山之为气，风则散，水则止耳。说者谓中国名山有七，而五岳为尊，山自昆仑发源，此见其近而未见其远，闻其小而未闻其大也！今既许以方外名志，而方内之说置而后论可也。请试考之，谨按佛经：须弥山之南，大海之中有洲名赡部，纵广七千由旬，周围之可得二十八万里。从辽东西行出阳关，逾葱岭，经五竺，尽西海际；从南海北行出雁门，逾沙漠，极北至瀚海，皆可九万里，而四方各得四万五千里。之中其地名中天竺国，有阿耨达池，在香山之南、雪山之北，周八百里，十地菩萨化为龙王于中潜宅，出清泠水以给赡部。池之东南银牛口流出兢伽河，绕池一匝，入东南海。池之南面金象口流出信度河，绕池一匝，入西南海。池之西面琉璃马口流出缚刍河，绕池一匝，入西北海。池之北面颇胝师子口流出徙多河，绕池一匝，入东北海。此第四水为此方黄河之源，此水自出池后，先经葱岭为葱河，入蒲菖海潜流地下至积石山，复从地涌出为东华黄河之源。以此而推，则阿耨达池为赡部四河之源，河水流入四海，天下诸山由此四水而界。此池之地，其形最高，为赡部诸山之祖，而东华七山五岳与夫昆仑莫不宗于此也。盖山因水界，由阿耨达池之水分天下之山为四支，而东华之地当一支焉，此徙多河及黄河以南、殑伽河以北之地界也。自池水分支以后，其脉或起或伏，伏而为地，起而为山，而昆仑四傍山麓，各入大荒外，入中国者一东南支也。其支又于塞外分为三支：左支环虏庭阴山、贺兰入山，西起太行数千里，出为医巫闾庭，度辽海而止，为北龙。中循西番入趋岷山，沿岷江左右，出江右者包叙州而止，江左者北去趋关中，脉系大散，关左渭右汉中，出为终南、太华，下秦山起崧高，右转荆山抱淮水，左落平原千里，起泰山入海，为中龙。而南龙右出吐蕃之西，衍至震旦起而结为峨山，次梁州，次益州，次西南夷，次南越，次荆州，次百越，次闽中，次豫章，次吴越、建业，同一脉也。衍至荆州起而结为南岳，自南岳东至庾岭又分三支，北则豫章而下结为匡庐，南则张为全粤而尽罗浮，中则瓯越翔武夷常山。又为濲水所分，溪之左为浙西，溪之右为浙东，过烂柯、太末至栝苍起顶；南支仙都、石门、玉甑、雁荡、海门，环抱于台之东南；北支金华屏峙于台之西北；其正东一支至大盆山一化而为玉山，再化而为天台。玉山又为两支，北支衍为会稽秦望，盖自九里坑发源，至嵊县出曹江；东支过关岭，复大起之结为天台。说者谓关岭回支起天姥护峡而止，不知天姥为石城之胚胎，自万年藤公岭发脉，已为仙人浪黄杜溪截断，是天台西北干也。关岭过脉处，北以黄杜，南以左溪，界水极分明。台山竣拔，如海中巨浪，陡然一跃，纤悉顿足，不必论其前后，凡结为九大峰，中为华顶峰，东为摘星峰，东南为东苍峰，南为狮子峰，西南为大雷峰，西为葛阆峰，西北为香炉峰，北为香柏峰，东北为菩提峰。摘星峰分为两支：一至缑城发为长汀、勾章诸山，届东海大嵩管江而止者，左龙也；一至缑城发为象邑诸山，届大瀛海而止者，右龙也。东苍峰亦分两支：一由王爱山过桑洲，至东嶴清渚沿海而止者，左龙也；一于榧木村、跌断穿、青山头、覆盆山迤衍入大固山，孕临海山川之秀，届章安、芙蓉、桃渚、健跳、周水亭傍而止者，右龙也。狮子峰为欢嶴、九析峰、东横山之龙，届大溪而止。大雷峰亦分两支，左为修禅、太平、高明三寺之龙，届幽溪、螺溪而止；右为真觉、后明、清心、传教四寺之龙，开洋为县治，届大溪而止。葛阆峰亦分两支，左为国清赤城山之龙，右为桐柏山之龙，届南嶴溪、灵溪、清溪而止。香炉峰为护国寺、桃源诸山之龙，届左溪、秀溪而止。香柏峰为慈圣、万年、金庭、上虞诸山之龙，届剡溪、娥江而止。菩提峰为姚江、慈水、定海诸山之龙，届招宝山东北大海而止。是知天台山者，东濒大海，界水而止，为东南一大结局。而父于南岳，祖于峨山，曾于昆仑，高于雪山，自雪山东南而下不减四五万里，其中所有灵粹之气，莫不毕集于此，为神仙之窟宅，罗汉之道场，间生圣贤，养育英哲，岂徒然哉！
夫桎梏之士，因泉石成膏肓；解脱之宾，以山林为药石。其故何哉？见道不见道，忘山不忘山，异也。不见道则满目皆山，能忘山则触途皆道。若庖丁之解牛，始解之时所见无非牛者，三年之后未尝见全牛也。然不见全牛犹有乎牛，未忘牛也；同乎不见全山犹有乎山，未忘山也；能忘乎山，斯见道矣。有道之可见，未忘道也；见道亦忘，真见道矣。是则忘山者易，忘道者难，能忘道者，其惟如来乎！或曰忘山有道乎？曰：忘山之道莫贵乎见性，见性之道莫先乎明心。性其犹镜也，心其犹明也，镜明同耶、异耶？离明无镜，离镜无明，同也；镜为明体，明为镜用，异也。以其同者观乎异，非异也；以其异者观乎同，非同也；亦不以非同非异见，惟见乎心性而已矣。不见而见，无所不见，终日见终日心性，吾亦不知孰为见、孰为心性？吾将见与心性同归于绝待之道而已矣。或曰：请问心性？曰：心，性之光明也，性之所由显也；性，心之本体也，心之所由生也。性之为德，具大觉知，体包太虚，量周沙界，非首非尾，非上非下，非边非中，非去非来，非今非古，非生非灭，非作非为，非同非异，非彼非此，非能非所，非净非垢，非明非暗，非有非无，非双亦有无，非双非有无，非增非减，非动非静，非短非长，非欠非剩，非方非圆，非大非小，非倒非正，非隐非显，非合非离，非一非二，非本非末，非生非佛，非圣非凡，非贤非愚，非迷非悟，非体非用，非苦非乐，非成非败，非缚非脱，非理非事，非真非妄，非境非观，非机非应，非依非止，非粗非妙，非久非近，非迹非本，非实非虚，非性非相，非常非断，非人非我，非修非证，非因非果，非根非尘，非色非空，非世非出世。彼首者不能尾，彼尾者不能首，以至彼世者不能出世，彼出世者不能世；惟其非首尾者能首能尾，非世出世者能世出世。故性之为德也，能首能尾，能上能下，能边能中，以至能世出世。故性之为德，无法不具，无法不摄，无法不能，惟随缘何如耳。故华严云：能随染净缘，具造十法界。楞严云：随众生心，应所知量，循业发现。故性之为体，随净缘时，则为佛为圣，为悟为体为用，为成为解脱，为即事之理、为即理之事，为真为应为妙依正，为久为近，为说为默，为迹为本，为实为妙，为性为相，为常为乐，为我为净，为出世。故性之为体，随染缘时，则为首为尾，为上为下，为边为中，为去为来，为古为今，为生为灭，为作为为，为同为异，为彼为此，为能为所，为垢为净，为明为暗，为有为无，为双亦双非有无，为增为减，为动为静，为短为长，为欠为剩，为方为圆，为大为小，为倒为正，为隐为显，为合为离，为二为一，为本为末，为圣为凡，为迷为愚为苦，为成为败为缚，为理为事，为妄为境为观，为依为止为粗，为虚为断，为人为我，为根为尘，为因为果，为世间法，以至为泉为石，为林为野，为烟为霞。是以为佛为圣，为净为悟等者，性之能事也；即其为众生，为迷为染，为苦为缚等，亦性之能事也。性之能事而为之，非勉强也，皆称性之所施设者也。惟其称性施设，故事事物物皆法界之全体也。故曰刹海法性不大，一尘法性不小，多亦法性，少亦法性。故约迷情观事物，有大小方圆之殊；约道眼观事物，惟广大法性而已。故曰为物所转故，于是中观大观小，若能转物，即同如来。或曰：性体已闻命矣，心之为用，尚请言之！曰：体惟一性而已矣，余皆性之用也，何独惟心！第迷情日久，亲疏硕分。以内身对外物，则内身为亲，外物为疏；以身对心，则心为亲，身为疏。盖外物无觉知，内身则异此。然内身之有觉知者，由心之使然也，故心在，身则有觉知，离则同乎木石矣。故外物疏之至疏者也，心亲之至亲者也。故言心为用，切近而易指；言他为用，疏远而难明。今就近易之心以指性德之用，缘用以明体，其犹缘明以求镜，不亦易乎？故曰见性莫要乎明心。心之为用，似有待也；性之为体，故无待也。全性体以为心用，彼有待即无得矣。故彼山之巃嵸，吾眼之可见者也；水之潺湲，吾耳之可闻者也；花之馥，吾鼻之可嗅者也；泉之鲜冽，吾舌之可尝者也；谷风之温凉，吾身之可觉者也；五者之法尘，吾意之可知者也。此六知根，又心之用也。总而为之，官者心也。心王之所以扰扰者，六尘为之贼也，由兹六根贼媒之使然也，故经曰：六为媒贼，自劫家宝。彼六尘者，果贼邪？非贼耶？彼六根者，果媒邪？非媒邪？彼六尘非六贼，六根之使然也；彼六根非贼媒，心王之不能御也。王苟能御，彼将为清净六根与夫净妙六尘矣，何妄之有哉？经云：见与见缘，并所想相，如虚空花，本无所有，元是菩提妙净明体。非此之谓乎？是以善见道者，即心以见性；善明心者，即物以明心。其犹善见面者，即明以观镜；善瞩明者，即像以求明。故曰性其犹镜也，心其犹明也。彼山川泉石与夫一切事物，非像之谓乎？彼镜有实体也，明有实用也，像则无实质也；以譬乎性有实体也，心有实用也，万物无实质矣。像无实质，由形对而生，同乎物无实体，由性具而有。善观镜者不取彼像之有无，惟鉴吾面之妍丑；以譬夫善见道者不取物之是非，惟见吾性之广大寂照而已。故彼解脱之宾，以山林为药石者，树吾光明之台，朗吾寂照之境，形对像生，了罔陈迹，吾亦不知孰为山也、孰为水也、孰为林木也、孰为泉石也、孰为烟霞也、孰为白云也。然而何非山也、何非水也、何非林木也、何非泉石也、何非烟霞也、何非白云也？离即离非，是即非即，惟学如来以道眼观之者，有以明之也。
天台山高一万八千丈，周回八百里，山有八重，四面如一。复有四门，智者大师以赤城为南门，以新昌石城为西门，徐灵府又以剡县金庭观为北门，余谓准此当以王爱山为东门。或者疑以为诞，不知皆有所征也。盖名山福地必有神圣呵卫不祥，惟此台山自古及今无有虎豺之暴，曾以是讯诸山民，佥曰：四门之内，周环民居，即有恶兽经由，惟犬羊等物是残，见人则妥尾走匿草莽间。审如是，则所谓圣僧道场、神仙窟宅，信矣。若取之，则凡在台州属境，皆其区域，以牛女分野，何啻千里？故唐宋已来，以台州名郡，盖取乎此。若约灵异以分山，凭诸书以割地，则自县治以南皆非也。然台雁二山皆东南胜境，古人未有定其优劣者。余始游雁宕，见其峰峦秀拔，奇形怪状，将谓海内名山无有胜此。及登天台山，观其规模宏大，又恍然自失，因而品曰：雁宕山其犹李青莲之五言古诗也。天台山其犹杜拾遗之五言古诗也，以子美之诗，上薄，下该沈宋，言夺苏李，气吞曹刘；掩颜谢之孤高，杂徐庾之流丽，尽得古人之体势，而兼昔人之所独专，近之故也。盖此山在下望之，不啻千仞，及升其巅，四通八达，间皆可数，十里如在平地，其胜一也；至登华顶峰头，东望大海，南观雁宕，西瞩栝苍，北眺钱塘，一览可尽，其胜二也；俯瞰群峰，皆在其下，罗列环绕，或如莲叶、或如华须，恍疑一朵芙蓉浮于海上，其胜三也；僧寺道院，桑麻相接，钟梵鸣于天上，鸡犬吠于云中，其胜四也；虽极其幽邃之地，皆明爽开豁，使人襟抱荡然，其胜五也；山与通衢左近，车马络绎；其下胜概罗列，其巅可望而不可到，其胜六也；山无背向，四面如一，其胜七也；山有八支，八溪为界，以华顶为车轴，山之周遭如八轴轮，亦如八叶覆莲，其胜八也；山产众药，又多肥蕨黄精，此足供居者粮，其胜九也；山林深远，即居民亦有未臻其奥者，可以避隐，其胜十也。且赤城为其南标，石城为其西固，东苍为其眉，四明为其目，中有琼台、双阙、佛陇、香炉、石梁、瀑布等诸景，骨肉不偏，形神俱妙，所以为胜也。此其梗概耳。若夫赤城建标，珠林簇簇，谁其淡诸？霞红云绿，则有赤城山之胜；五峰环翠，宫殿俱高，双涧奏响，和以松涛，则有国清寺之胜；溪界山出，路沿涧入，瀑布龙湫，凉风袭袭，则有金地道中之胜；金地在上，壁立万仞，苍龙委蛇，济以天磴，则有金地岭之胜；竹坞茆茨，疏磬间发，法语琅琅，金绳宝筏，则有定光庵之胜；古塔皇封，与山巃嵸，瞻之仰之，万世高风，则有真觉寺之胜；法流洙泗，佛道康庄，普贤境界，修禅道场，则有佛陇大慈寺之胜；大雷峰下，白云精舍，数里平原，幽人命驾，则有太平寺之胜；路入羊肠，身亲龙阙，山橡藤梨，美哉肤核，则有寒风阙道中之胜；亦有桑麻非人间者，岂轩辕丘广莫之野？则有长寿、文殊、西竺诸寺之胜；万山之中，其岭陂陀，考槃之宫，尚余烟萝，则有察岭下高察旧隐之胜。此南门第一支，取华顶之直道，以南嶴溪为界也。若夫放生池上，碧水盈堤，有物龙去，犹名螺溪，则有清心寺之胜；长松数挺，野庙披离，昔人传教，今归与谁？则有传教寺废址之胜；叠嶂千重，溪梁百折，泉落树头，流云喷雪，则有螺溪道中之胜；仰攀丹崖，危磴半欹，梯云扪葛，乃可探奇，则有幽溪岭之胜；幽溪讲肄，车尘不喧；山林盘郁，别有乾坤，则有高明寺之胜；路隔三山，可望难即；松篁数家，泉流上泐，则有清凉寺遗迹之胜；下有寒泉，藏蛰神龙；石笋高峙，砥柱虚空，则有螺蛳潭之胜；溪南溪北，上游下游，经梵相闻，以耕以修，则有黄坛诸庵之胜；圣僧西归，惟遗双屐，精神不磨，竟化为石，则有圣迹内外庵之胜。此南门第二支，取华顶之纡路，以螺溪为界也。若夫云林覆殿，宝箧藏经，诸天散花，神鬼来听，则有慧明寺之胜；觉路平平，好山相迎，谷风溪水，且轻且清，则有楢溪道中之胜；山藏太古，水奏琴心，惟昔高士，允矣知音，则有齐高士顾欢隐处之胜；水穷山尽，有地灵墟，盘石可坐，精庐可居，则有天封寺之胜。此东门第一支，取华顶之直道，以楢溪为界也。若夫丹山夷夷，草木萎蕤，何独王爱，我亦爱之，则有王爱山之胜；修竹千竿，兰若数楹，长者福聚，纳子化城，则有筋竹岭庵之胜；云生足底，人行天上，谁挈我衣，空中五两，则有弥陀庵仰天湖道中之胜。此东门第二支，取华顶之仄径，以水母溪为界也。若夫山光明媚，水色澄鲜，真阿练若，乐矣三禅，则有澄深寺之胜；猿梯达汉，鸟道通玄，疑其登者，居日月边，则有摘星岭之胜；山藏八景，高僧所安，彼如庵主，其塔犹完，则有大同寺之胜；瑞草藉地，拱木蔽天，禽猿啸聚，杳无人烟，则有石笕道中之胜。此北门第一支，取华顶之峻路，以罗木溪为界也。若夫神仙福地，茅竹洞天，金庭观侧，羲之家焉，则有金庭观之胜；路崎而胜，水险而清，篮舆竹筏，恣我南征，则有福溪道中之胜；山奇迹圣，佛慈如如，丰碑古记，元章之书，则有慈圣寺之胜；方广觌面，伊谁能见？八万度门，聊通一线，则有石梁桥之胜；瀑泻悬崖，石潭淙淙，奇哉谁设？玄龙之功，则有断桥之胜。此北门第二支，取华顶之险路，以福溪为界也。若夫千山倒景，芦荻藏舟，中有钓叟，机忘海鸥，则有青溪之胜；青山崔嵬，飞流界道，织女停梭，牛郎凝眺，则有瀑布水之胜；仙人拍掌，玉女溅珠，亦有僧寺，是称仙居，则有玉女溪、瀑布寺、福胜观之胜；九峰迢峣，玄宫逍遥，仙凡路隔，度以三桥，则有桐柏宫之胜；琼台薄汉，双阙凌霄，其谁神司？仙者王乔，则有琼台双阙之胜；此上有玄明、洞天、仁靖、纯素诸宫，白云、寿昌诸观，圣寿、法轮、法莲诸院，卧云庵等诸处之胜；小山为伍，环畬千亩，寺倚危峰，坎坎钟鼓，则有护国寺之胜；溪泛胡麻，上有仙家，云中古洞，尚余桃花，则有桃源之胜；其上有慈云、普光、西定慧，莲华峰上普慈、证教诸寺之胜在焉。此西门第一支，取华顶之纡路，以闹溪为界也。若夫石沼为池，石山为城，金汤像教，功由巨灵，则有石城山之胜；慈氏宝相，百尺停停，金光赫奕，勤矣三生，则有石佛之胜；采药归来，云仍七世，桑梓犹存，千年仙系，则有刘阮村之胜；南有悔山，北有悔桥，司马子微，悔从帝招，则有司马悔桥之胜；将入仙都，天为设险，险岂在山，尘凡难转，则有会墅岭之胜；紫云蔽野，亦翳丹霞，异产何物，苓术胡麻，则有彩烟山之胜；昔人梦游，我亦玄搜，灵仙窟宅，葛洪丹丘，则有天姥山之胜；红尘白云，仙凡道分，石梁捷径，瑞气氤氲，则有石梁道之胜；仙人鞭石，如牛如马，亦如万舟，蔽流而下，则有仙人浪之胜；其甘如醴，其寒如冰，应心之泉，有待而兴，则有应心泉之胜。此西门第二左支，以黄杜溪为界也。关岭之傍，留郑有坊，贤哉邑候，尚遗甘棠，则有关岭之胜；石室深邃，厥名白岩，神灵祥瑞，余悉其凡，则有白岩山之胜；万峰攒翠，列如画屏，一溪直界，混混流青，则有秀溪口之胜；奇峰插天，翠妆绿翳，飞瀑如虹，悬崖飘曳，则有龙湫瀑布之胜。此西门第二右支，以秀溪为界也。古木千章，平田数顷，中有梵宫，殆绝人境，则有万年寺之胜；往者圣僧，归自东海，轻驾铁船，其湖犹在，则有铁船湖之胜；平田饭僧，于是邀请，松柏森森，为罗汉岭，则有罗汉岭之胜；心外无法，满目青山，香炉峰侧，别开玄关，则有通玄峰、香炉峰之胜；万八峰头，寺邻帝座，天籁梵音，六时参和，则有华顶寺之胜；身出五云，天空海阔，星辰四垂，斗柄可斡，则有华顶峰之胜。此西门第二支，取华顶之康庄也。是中有二岐路，一至会墅，由小路上藤公岭与万年会，校近十里而景差劣，一至万年，过道人坑，先往石梁，至察岭头会，校远五里而景差胜也。若夫春日载阳，草木生香，山花夺目，好鸟相将，则有春景之胜；朱明赫赫，树蔽原隰，数里无尘，泉流涧侧，则有夏景之胜；凉风振条，林木萧萧，蹲鸱黄独，山家正饶，则有秋景之胜；玄英司职，喧尘时息，幽溪泉鸣，圆通之宅，则有冬景之胜；华顶峰头，旭日在下，乍沉乍浮，鱼龙惊诧，则有日观之胜；秋蟾皎皎，繁露津津，上薄林叶，万顷铺银，则有月观之胜；朝云矫异，高下平填，疑清凉界，敷兜罗绵，则有云观之胜；江山飘瞥，林木皤然，珠宫玉阙，吾亦神仙，则有雪观之胜；黄梅骤雨，鼓以谷风，或如飞瀑，有似流虹，则有雨观之胜；朝雨初歇，雾气方收，千岩竞秀，万壑争流，则有霁观之胜。余家幽溪，邻于佛陇，济胜之具既揵，游山之仗复备，有胜则游，兴至则游，不必择时招友。盖台山之胜，无论四时之佳，雨霁雪月，朝云暮霞，无不可人者。昔人以西湖比于西子，谓淡妆浓抹总相宜，余谓台山之胜，故当过之，识者必以余为知言。然证明此道者，要有烟霞之志，泉石兴趣，复须经旬累月不疲足力，乃可希觊。其或朝入暮出，既无笙歌之娱耳，复无桃李之艳情，以此责台山之不胜，余则避席之弗暇焉。今依旧志复列山川形胜于左，以贻好事者之博搜，妙在观象得意，无得案图索马。
在县北六里，一名烧山，又曰消山，石皆霞色，望之如雉堞，因以为名。山之麓有岩极深广，晋义熙初，僧昙猷造寺，号中岩，齐僧慧明复就塑一佛像，名卧佛。又有岩曰结集，曰释签，盖章安、荆溪二师裒集解释天台教文之遗迹也。
在县西北二十里十二都，七十二福地之一。由清溪迤北而入岭，路九折至洞门，一望佳景豁然，道观屹处其中，唐司马承祯隐此。旧图经云周灵王太子晋主金庭、治桐柏山，即此也。
自桐柏西北行二里至元应真人祠，取道仙人迹，经龙潭侧，凡五里至琼台，转南三里至双阙，皆翠壁万仞，森依相向。宋祥符中，山人张无梦结庵于此。徐大受山行摘句云：大壑之心，琼台突起，岚光破绿，状如削瓜，下俯百丈龙湫，心悸骨惊，不可近视。沿流五里至双阙，幽花凝岸，苔茵布石，仙家之奇观也。
一名紫凝，在县西四十里三十二都。山有瀑布，垂流千丈，遥望如布，陆羽记云天下第十七水，盖与国清、福圣二瀑为三。其山产大叶茶。志要云：福圣之瀑布，源出桐柏山金涧三井之泉，悬流数百尺，落于万仞之崖，冬夏不竭。远而望之，莹白如练，悬挂隐映于苍崖翠壁之间。卒然一视，恍若天河之倾泻也。
在县北五十里十五都。两山相并，连亘一百里，旧传五百应真之境。有石梁架两崖间，龙形龟背，广不盈咫。其上双涧合流，泄为瀑布，西流出剡中。下临万仞，飞泉回射，危滑欹侧，状如横虹；且多莓苔，甚滑，过者目眩心悸。按赤城旧志云：凡往来人供茗，必有乳花效应，或宝炬金雀、灵迹梵向，接于见闻云。
在县东十里八都九都界，以其横据县东，故名。状如覆舟，旧名覆舟山。四面迥绝，无所连接，神邕山图谓为台山之脚。其上坦夷可三十顷，中有三泉，冬温夏洌，侧有古净池，今芜没。山南尽处有石，远望如妇人，旧称为新妇岩。山足相传下有石鸭，谶云：水打石鸭头，此地出公侯。每溪流逼向此山，下有显宦，见志要。按旧志云：丹丘山即东横山也。其山顶方阔，万历九年，知县毛鹤腾重建丹丘山台。
在县西北十五里十三都。其峰有九。徐灵府小录云：瀑布寺前有九峰，盖台山之枝干，旧名九垄，王羲之与支遁游焉。唐天宝六年改九峰。神邕山图云：此尝创桐溪寺。
在县东十五里六都。志要云：山形似凤者三，故其地亦名凤林。崖上有仙人掌迹甚钜，南有钓台及吕洞宾所游之地，名为吕道岸。其地夏日蚊蝇不入，所产艾草入药最佳。
在县东四十里五都。神邕山图云：其山凌映桐柏，绝顶睇沧海，以其苍苍接汉，故名。古经云：其山鸣吼必有大风雨。神邕以桐柏接宁海界，在县东极处，非今置观之桐柏也。
在县西南七十里三十六都。前有盘石，曰宴坐。峰上有石室，旧名抚石洞，后米公芾题曰潜真。四山环峙如郛郭，上矗云汉，其下嵌空，置佛屋不用瓦覆。洞左有小砖塔，是寒山子蝉蜕处。山灭后数日，有梵僧持锡杖于此寻觅，或问其故，对曰：吾拾文殊舍利也。故后人于此而建塔焉。由宴坐西有石梁，可数尺，架两崖间，险峻不可陟。南有泉如屋溜，寺僧縻竹引之。前距山腹一里，有道人洞；转西二里，乱石洒流岩窦间，散若虬髯，因号龙须洞，台山绝胜处也。临海记云：石室前有立石，参差五色，远望如绶带，旧传为绶带山。产石髓石脂，绝杪有仙石棺。
在县西七十里三十三都。旧名闇岩。岩之前峭壁屹立，势摩穷苍，亦号幽石。其下窍穴透邃，日光穿漏，中有僧全宰栖真洞。转北数步，怪石森然。上有两峰倒侧，号合掌。岩西有泉，蔽崖而下，涣若垂箔。寺僧亦用竹引之，从高下坠，号曰水索。由寺北扪萝而下，至重岩，磐石品列，即三隐啸咏之地。常有光如月，号石月。寺东有响岩，击之声铿然。寒山子诗所谓重岩我卜居，鸟道绝人迹是也。
在县西一百八十里三十七都。西接东阳，南界仙居，遥望山形如覆盆，故名。
在县西九十里三十六都。南有黄水峰。
在县西北二十八里十二都。由桐柏北上一峰，可五里许。上有平田十余亩，间以陂池；前眺苍峰，后即云盖峰。唐长庆中徐灵府居此，因赐今名。
在县东四十里一都南阳，旧传古煎盐处，有石磐柱尚存。有巨石横亘，海波沃日，舟人常系缆于此。邑志一名髻山，赤城旧志：又有髻山，在县东四十里，以其形如髻然，故名。
在县北一十三里十一都。道书此为第十六福地。会稽志载司马悔桥在新昌县，旧传司马承祯应召至此而悔，因以为名。又云笈七签载司马悔山在台州府天台山北，李明仙人所治之处。山在天台、新昌二境间，故桥以山得名。按此，则非司马承祯矣，岂尝有司马悔者居此而名欤？然不可考。
在县西南十五里十九都。旧以状类盘龙，名龙山。唐天宝中更今名。
在县西十六里十六都。神邕山图云：其山峭险折，而中峰拔立孤秀。旧传王乔控鹤于此，又名鹤峰。
在县西南一十五里二十三都。以形名，载唐书。地里志。下有龙湫，旱祷常应。
在县西四十里二十七都。屹若墙立，故名。见唐。地里志。
在县西五十里二十九都。旧志云：在西南一十五里。盖误。
在县西三十五里一十五都。下有钩矶石。
在县东南四十里二都。
在县西南三十五里二十四都。
在县东四十五里一都。又名双峰山。
在县西六十里三十四都。
旧志：在县北三十里十一都，白云先生隐处。图经云：在县北六十里，盖七十二福地之一。
在县西北六十里十五都。中有万年寺，所谓明月、娑罗、香炉、大舍、铜鱼、藏象、烟霞、应泽是也。
在县东五十里四都。东岩有片石，似牛游成涡，旧传神牛浴此，蹄迹跧痕尚在，俗呼为石牛游。
在县东四十里一都。顶平，东西二隅有二井，地里家以为台郡临海山川之美，皆是此胚胎迤衍发秀。
在县东三十里二都。
在县东四十里一都。
在县东三十里四都。产花乳石，色如玳瑁，莹润坚洁可爱。李德裕诗：闻君采奇石，翦断赤城霞。宋林逋诗：断石自何许，枕之怀赤城。皆谓此也。稍西有云顶庵。距山足一二里，有峦岫如带，与溪流俱西向，环拱县境，因名带横。相传其地唐时有王尚书居此。见范志。
在县南十里二十都。宋元祐间因矿发，故名。后因凿山压死人众，烧炼无银，遂废。万历二十六年，凡旧矿处，朝廷悉令开采。四月初四日，太监委官来凿此山无银。堪舆家先言，此山居午动必致火，五月间县东南果被火灾。本年八月，复委官开，仍无银。二十七年闰四月，太监刘同本府黄二守督工深入取砂，面烹亦无银而止。
在县西六十里三十五都。
在县南二十里七都。峰势联接，周回三里。
在县南五里，山形类龟，下有潭极深，大旱不竭。
与龟山相近。
在县西七十里三十五都。
在县西九十里三十五都。
在县西六十里三十五都。志要云：其山高峻千余丈，山麓周围十五里，自足至顶皆方，故名。远望山之右有匼溪茁，左有青山茁，此居其中，巅有庙祀镇之。
在县西五十里三十二都。上有白衣殿。
在县西八十里三十三都。
在县西五十里三十二都。
又名宰山，在县西四十里三十都。
又名赤山，在县西四十里二十七都。
在县西北四十五里十五都。中有龙湫。志要云：常有鹧鸪鸣，故名。
在县西六十里三十四都。
在县西五十里二十九都。山足有寺名广岩，周围佛刹、峰峦、垒障层出其上，故名。
在县北七十里十一都。自石桥下庵对岭㳂涧行可十五里，则一石梁中断，因以为名，即是小石桥也。下临危涧，乱石棋布，有龙湫、龙拖石。
在县东一百步，延袤一里，旧为城隍庙。宋曹勋建祐圣观，境民崇奉，香火不废。旧有公馆，改为社学，近废。钟楼在其上，山周围皆民赁以居。登山一望，则一邑之景致尽在目中，盖邑之镇山也。
在县西北三里。志要云：乃赤城山南行支垄，盘曲以翼县治。盖妙山、东横山夹辅邑东，此山在西，苍山蔚磐于左，赤城辉映于右；邑后诸山高厚峻极，而邑前面诸山呈秀争妍，邑治街巷横列三数，成乾卦象也。
在县东北三十里十都。
在华顶之东，颇极高峻。
即苍山也。
即系船山。
县北大慈寺主山，东有蜜蜂洞。
在县东北三十里，寒风阙之上。长寿寺照山。上有龙潭，亦多效灵。
在县东北五十里十一都。以日出有紫烟，故名。
在县北六十里十一都。以多柏木，故名。四望阴崖，垂磴万仞。
在县北八十里，大同寺后，所谓菩提大同是也。
在县北三十五里，即洞天宫。重崖叠嶂，松竹葱茜，且产香茅。直南巽隅，两石对峙如门扉，号小桐柏。
在银山顶，号金箱玉印。
在国清寺侧，正北曰八桂，东北曰灵禽，东南曰祥云，西南曰灵芝，西北曰映霞。前有双涧合流，南注大溪。旧志云：号天下四绝之一。天台大师云：吾创寺虽多，惟徐州灵岩、润州栖霞、荆州玉泉并国清为四绝。
县北二十里，僧普岸所栖。
县西三十五里，智者诵经感紫云护，故名。
在县东北三十里十都。智者宴坐处，孙绰所谓既克济于九拆，路威夷而修通是也。
在县西北三十五里十三都。以状如莲华，故名。
在县北五十里十一都。僧德韶尝卓庵于此。
在县西北六十五里，万年寺西。
在县西九十里三十七都，净慧寺前。旧传葛玄植芦于此。下有芦洋、芦坑。
在县西五十里三十二都，一作岊崷。又有匼崷在县东四十里，胡崷在县西北四十五里，俱见范志。
在县西五十里三十一都，又名翠岩。四面悬绝，峰顶坦平，桃竹繁华秀丽。
在县西北一十八里十二都。
在县西北三十里十二都。
在县西北二十里桐柏观前。
亦在观前。
在福星观前。
在县西北二十五里桐柏山之侧。
在石梁北，出根子，昔僧昙猷欲渡梁访方广寺，有石如屏梗之，号蒸饼。
在县东北二十五里十一都，太平兴国寺侧。
未详处所，宋钱厚之建双清堂于其下，王铚为记。
在县南十里二十都。
在县二都。
在县西北三十里十四都。齐僧普耀自辽东憩此，有神号江白郎告曰：此吾所居，以师有德业，推以相奉。故建寺号白岩。唐长庆四年令白余丰首祷雨焉，时有异物似龙自穴而出。至宝历初再祷亦然。前进士王展为之记。
在县西北二十五里，崇道观西北，与琼台相望，峭险束隘，四山墙立。下为龙湫，翠蔓蒙络，水流声潨然。磐涧绕路，入为灵溪，由高视下，凄神寒骨，北望石口，呀然如张颐，亦号狮子岩，有石床可盘踞。
在系船山北，口呀然如狮子，故名。下临小溪，险峻不可陟，特可仰视。有石棺、石柜、石炉之属。旧传天台本东海岛屿，理或有之。岩下有窍，日初出时，光入隙中，谓之日窗。东望小亭，即龙王祠也。
在县南二十五里二十一都，八峰山上。下有龙湫。志要云：山形壁立如屏风然，故名。远望山势，中立如案，两端略起，似展诰轴，又名展诰。屏后有特山如展诰者。
在县西三里二十都。有灵康行祠，今废。傍有小湫，旧名五龙潭。
在县南五里，阐法寺侧。三岩相连，其上如一。元至元中，忽一日雷雨，有声轰然。旦视之，其岩左胁横裂，阔十数丈，深不可测。
在县北二十里十一都。
在县北五十里，石桥之侧。
在县南一十里二十都。峭壁屹立如大屏，其色丹赭，号小赤城。
在县西三十里二十三都。旧传野燎至此自灭，见有泗洲小像，遂立祠，号曰佛岩。
在县西北二十五里，桐柏观之西。
在县北三十里一都，神迹石之东。夏赤城有。
在县东南二十五里，一名仙姑。
在县西五十里三十二都。岩洞虚迥，有石如案，与浙崷山相连。中有小㠘，号曰文㠘，左右鱼石盘列映带。
在县东七里。
在县西北一十五里，福星观西，盘接峭峻。旧传其地积阴，夜闻呻吟声，云是冥司拷掠之所。按：唐裘甫作乱，王师会战于此，岂死者之精魄未散而然耶？
在县北三里十一都。岩上有万松径三字，各广八尺，僧指堂书刻。由岩至国清，两行昔列大松，今无。
在县西南三十五里二十三都。
在国清寺。
在县北五里十二都，赤城之南，又名乌冈。
在高明寺幽溪之上，峭壁百仞，随人呼唤，响答甚分明。
在幽溪之上，石如列屏，前有隙地方丈许，周植众木，前种修竹数百竿，每遇阳和，则聚徒于此义。多生兰蕙，故名。
在螺溪之侧，天冠璎珞于苍翠中，宛然一普陀大士也。
在幽溪之背，白云峰南。有石正方如巾，上拂霄汉，下连磐石，才数尺许，流云乍过其上，恍然天柱欲颓。
在螺蛳潭上，根入潭水数十丈，尖锐如笋。多生莓苔，及生卷柏，蒙葺披离，又如紫箨之将解。
在明岩寺。
在丹丘山西。
在丹丘山南。
在县东一十五里十都。旧名东，有顾欢读书堂故址。
在县北五十里十一都，孙绰所谓八桂森挺以凌霜。
在县北五十里，与金地岭接，盖汉高察所隐，有读书堂址。
在县北二十里十一都，在招手岩下。
在县北二十里十一都，即定光佛示智者处。
在县南二十五里，与临海分界。
在县东四十里，与临海分界。
在县西四十五里十五都，与新昌分界。上有朱叶二侯王庙，有司新任，道经此者必祀之。宋令郑至道去任，邑人至此攀恋不忍舍，因留家焉，今其苗裔犹有存者。居侧有郑公祠，肖像其中，前有松关留郑坊。
在县东四十六里五都，与宁海分界，又二十七都亦有。
在县西一十五里。
在县西二十里十三都。
在县南二十五里二十一都。
在县西四十里二十七都。
在县西四十五里二十七都。
在县北五十五里十一都。
在县西北五十里十五都。
在县西七十里三十五都。
在县东八十里。
在县北一百里。
在县东三十里三都。
在县东四十五里一都。
在县南十里八都，其麓有铺。
在县西七十里三十六都。
在县西九十里三十七都。
在县西四十里二十七都。
在县西六十里二十八都。
在县西北五十里二十七都。
在县西北七十里十五都。
在县西北六十里，万年寺东南。赤城三志云：岭有巨杉偃蹇，洁之大百围。凡供五百大士，必于此岭邀请。
在县西一十五里十二都。
在县西北三十里十二都。
在县东北三十里天封之外。旧产茶。
在县东北五十里十一都。昔顾欢招同郡人杜京产隐此。
在县西南十五里二十三都。
在县西六十里三十二都。
在县西南七十里三十二都。
在县西五十五里二十七都。
在高明寺傍。
在慈圣寺东，大同寺西。险峻难可登陟，故名。
在秀溪上。俗谚云：十里横沿九里坑，大岭、小岭在中央。
在赤城右胁，盖十洞天之第六茅，司命真君所治，或号太上玉清天，或号玉真清平天，或号上清玉平天。按道书云：天尊在元都玉京山说法，令众仙居此。又会稽记云：赤城山有玉室璇台，许迈尝居此，因与王羲之书云：自天台山至临海多有金台玉室，仙人芝草。赤城事实又载：晋柏硕因驰猎深入，见其中有名花异草，香气不凡。又徐灵府小录云：其下别有洞台，方二百里，魏夫人所治。南驰缙云，北接四明，东距溟渤，西通剡川，中有日月三辰，瑶花芝草。自晋宋梁隋暨唐天宝，尝以日中星鸟望秩兹山，今洞口有石刻玉京二大字，旁无年月可考。宋咸平天圣中，屡投金龙玉简，今湮塞。侧有道人洞，其中三石穴险不可入。
又名桃源洞，在县西北二十里十四都，护国寺东北。先是，汉永平中，有刘晨、阮肇入山采药失道，见桃实食之，觉身轻。行数里至溪浒，有二女方笄，笑迎以归。留半载谢去，至家，子孙已七世矣。宋景祐中，僧明照亦因采药，见金桥跨水，有二女戏水上，恍然如故事焉。乃疏凿为亭，植桃纷拥。元祐二年，邑令郑至道始凿山开道，夹岸植桃数百本，仍即景物之胜而命名之。随山曲折，水穷道尽，则有洞潜通山底，深不可测。其林木瑰异，殆不类人间。乃即山石为址，结亭其上，榜曰浮杯，郑侯为记。
在县西北一十五里，福星观东北。旧传葛玄炼丹于此，有仙人拍手岩。唐刺史柳泌于此修药，有宅故址在其上。
在县北六十里，石桥之侧。宋宪使何偁尝梦游其地，访之不得。嘉泰元年，邑令丁大荣因祷雨得之。洞深三丈余，中有二硖，穹窿幽邃，下视，攒峰垒嶂，如列翠屏。
在幽溪之上，一石横架，广丈许，修二丈许，似人负安者。下则四石砥盛，玲珑空洞，四牕开豁，松风溪流，隐隐送声。来于坐中，可习耳根圆通，故名。
在寒岩，米芾书题。
在寒山。
在明岩。
在县西北八十五里，慈圣寺东，旧传有寿禅师宴坐于此。
在幽溪之傍。长松作盖，溪水纡回。潭影空人心，于斯坐，证矣。
在县东八里九都，以其状名。
在县西一十五里十三都，俗传仙人自担石掷此。
在县东北五十里天封山。
在县东十三里六都。其石长十丈，倚岩如担，下有二巨石在水滨，故名。
在县北二十里九都。石上有大人迹，乡人立庙。
在寒山。
在大雷峰后，三石品安，下二石如僧双履，一石如僧包袱横压其上，俗称仙人鞋。
在五百，相传五百罗汉自西天泛海至此，舡与众物皆化为石，故有覆舡山、莲华、钵锡之类，历然可指。山名五百，盖其遗意。隔溪小山有三石洞，如龛室，皆可跏趺。
在县西北七里，源出寒风阙，过国清入于大溪。
源出黄坛。
在县东二十五里，孙绰所谓济楢溪而直进是也。杜甫诗云饥拾楢溪橡，徐灵府记注云：出华顶，从凤凰山东南流入溪，则得名旧矣。又以齐顾欢尝居其上，名欢溪。志要云：流往十都，至六都与五柏、灵溪诸水合流，而西经大觉寺前大溪以入海。
在县北一百里，摘星岭南，源自华顶，入宁海界。
在县北六十里罗公岭南，源出华顶，流入剡。
在县北四十里。晋束晰启蒙记云：天台山去人不远，路经福溪，水浅而清。盖是时已有此名矣。其流西入于剡。
源出察岭。
源出万年寺前。
在县南五十步，源出东阳县界。以其受始丰、清溪、桐柏、国清众流，势甚险。怒流塞无定处，大抵皆发源涧谷，易盈易涸。顺流而下，凡一百一十七里至府。力胜四十斛舟，然水落则不可行矣，其余小溪俱不通舟楫。志要云：源出大盆山，合寒、明、雨岩、鹧鸪诸山溪壑、桃源瀑布及始丰湖众流，绕萦县境，演漾清冽，环抱如带。出东横山趾，逶迤而东，至凤凰山侧，又会宝华之源、五百、灵溪、欢溪等水，于大觉寺山麓折流而南，至临海界入三江以达于海。自筑城后，名曰学前大溪。
在县西百步，源出大磐山，东一百八十里与清溪合，始入大溪。
在县北一十里，发源自佛陇山，南流至神迹石，会于大溪。
在县东北三里，俗名白鹤溪，接国清之水，至庙侧分支，一入临川桥，一入孝义桥，俱会于大溪。
在临川桥北，俗名后堂溪，自神迹石流经临川桥以达大溪，每暴雨，奔涛如怒，势不可御，以其溪皆赭石，故名。旧有从化桥，今废。夏赤城见霞亭，实临其侧。
在县西五里，源出天台山，南流至桐柏，又南流三里，经三井下流为瀑布，方南入大溪。志要云：流出十五都山口，与左溪、秀溪反桃源之水流入曹家岩，南入大溪，其水澄清，故名。旧称青溪，无谓。
在县西北十五里，福圣观前。今县东三十里，亦有灵溪，盖其名适类云。
在县东一十五里，其源出石井山，旧传僧昙猷飞锡救老妪，溪水立涸，故名。详见仙释。
在县东南七里。
在县西五十里，其源自左溪嶴与关岭接，委曲折，凡七十里至大溪。
在县东北五里，旧有浙溪，发源自黄坛潭，即螺溪也。
一名女梭，在桐柏观前，名女梭福地。发源自洞天山，过女梭泄为瀑布，下入灵溪，会于学前大溪也。
县东四十里，与宁海分界。源出龙鸣山，流入宁海界。
在县西北二十里，源出桃源洞，以其水色黄如铜汁，故名。一作桐溪。
在县西北四十里，自本处发源，会秀溪，入清溪也。
在县西北五里，源出赤城山，流入大溪。
在县东一十五里，源出响岩，流入大溪。
在县东北二十里，源出大慈山，流入螺溪。
旧名惠济，在石梁之下，其龙甚灵。见。
在县东四十里第五都。见。
在琼台、双阙间。见。
在县东五十里四都。
在县西七十里三十六都。见。
在桃源，水清可鉴毛发，旱潦不损益，宋令郑至道以僧见金桥跨水而名。
赤城旧志。县境图：在县东筋竹岭侧，而出水门。又云：在县南二十五里。邑志：在县西二十五里二十七都。盖邑志为是。
在县西南三十里二十三都无相院侧，一名戏龙。
在雷马山上，石崖壁立，登者以绠悬挽至山半，又挽而下，方到潭侧，其深莫测也。
在县东南十里八都响岩上，其中有龙，祷辄响应，今久湮塞。
在县东北二十五里十一都。旧传智者放螺处，今巨螺出没于潭之石笋上，每鸣吼则有大风雨。
在县西北二十里十二都丹霞洞下，即柳泌炼丹处。
在县西十五里二十三都。
在县北二十五里十一都。
在县南三十里二十一都。
在赤城之阴。
在县西北七里，今落马桥是也。
在县西北三十里，水极泓深，前横石槛，又有石室，可容百人。见一统志。
在九女砩之下，每日早午晚三次水浑复清，状如洗米。见志要。
在县南十五里二十三都。其龙最灵。
在县南四十步。旧自永坊三井庙前一带直至九都，地名湖头。别潴小水，而大溪之水直从冷水堤下流。永乐中，湖并入大溪，惟五显庙前一带尚在。上则湮塞，民为居圃。其下则大溪之水所会，渐逼学宫矣。
在县西五十里三十都。茅君传云：霍林司命赤城玉洞之府也。
在县西南八十步，今湮塞，仅存小坑水而已，旧有金波亭。
在县西南六十里。
志要云：在县西十里，广百步，长五里许，溉田百余顷，俗呼马湖。
在县西四十五里二十都。
在县东二十里六都。旧传有鲍铁脚居其地，年少时于湖侧养鸭，往往为物所掣。后旱，湖涸，获一巨鳝，其大如杵，因煮食之，身觉有力。后没于四明，能效异，土人祀之，号鲍大王，今湖侧犹有鲍姓者居之。
在罗汉岭下，湖中有荷，以水寒不花，相传罗汉尝泛铁船于此。
在妙山上，产绿毛龟。
在县北二十里。徐灵府记云：桐柏观前一里，石坛前有塘，名降真，中植荷荇。自塘一里出洞门，西峰即王真君坛也，今湮塞矣。
在县东二十五里五都，苍山之侧。周围可百步，宋元以前其水咸。邑人陈氏世居其地，宗族富盛甲于台邑。后塘不咸而陈废。
在桐柏观众妙台下，水甘可以愈疾。
在昭庆院东，唐时尝遣使投金龙白壁。旧传为尼所触，一井自塞，其二深不可测。每春夏时雨，则众流灌注，激涌雷吼。或云通海，又云海眼。宋咸平中，尝醮祭投金龙，夏竦有铭。
在县西南市街袁氏门首，旧传僧德韶所穿，按北斗而为七，此其一也。一在建宁坊西，一在旧尉司侧，一在今按察司之西，一在东南，一在县东者，俱湮塞之也。
在桐柏观钟楼之下，传葛玄炼丹之所也。
在县西四十五里，发源甚远，深可五六尺，每秋成，多有秕糠自底而出，经旱不竭。近为一妇浣秽衣其中，水经月浑不可汲，居人设肴醴祭之，复清如初。
俗亦呼三井，即阐法寺井也。水甚寒洌，以锡瓶盛之则透于外。其下五十步许有一井，石栏上刻云建炎二年置，不知何时所穿，亦经旱不竭。
上有枫木高二十余丈，大可数十围，其中空虚已久，坐可容数人。井水味咸，相传通海井。井边有陂陀小岭，谓之枫树下岭。见范志。
在赤城山昙猷洗肠处，今井边犹生青韭，即其验也。
在赤城山，飞流喷沫，冬夏不渴。
在大慈寺侧，今芜没。
在县西一十五里三十都。
在国清寺侧。寺僧取水甚远，普明禅师以锡杖扣之，泉水涌出。
在县北六十里。
在桐柏观洞门之阴，其泉寒冽，盛以锡瓶则津津然渗漏于外。
在县西七十里寒岩洞口，以其喷如龙须，故名也。
在县西北一十五里十二都。经夏不渴，清甘可爱。
在智者岭，智者注涅槃经处。
在万年寺西，宋参政贺允中寓居于此，泉自涌出，因名。允中自为记。
在国清寺后，有洼池，常经旱不渴。宋曹勋书曹源二字并偈，刻石于其上。
在华顶峰，王羲之游西郡时，有墨池在此。
旧志：陈太建十年，智者所置。凡亘百余里，敕禁采捕。国子博士徐孝克撰记：宋绍兴甲子，敕置放生池一所，于赤城之西，广袤三十余丈。遇诞圣节，官吏于此纵羽鳞，为集福之地。今县南五显庙前有放生池，石碑在焉。前此数十年，土人于此竞渡放生。
在赤城山，相传昙兰憩此诵经，有神献金钱，弃池中，故名。
夫僧居之称寺者，盖九寺之列也。昔汉明帝时佛法初至，迦叶摩腾、竺法兰以沙门服谒见，馆于鸿胪寺。次年敕阳城西雍门外立白马寺，以鸿胪非久居之馆，故别建以处之。盖僧本西方之客，朝廷始终待以宾礼；又本以白马负经而来，马死葬此，故以名寺，后世僧居凡称寺者以此。天台山水秀甲东南，而梵苑居多。古称有七十二寺，今考县志所书，惟六十二，且存废相半，此足以验道德之盛衰，人时之臧否也。且台民鲜富，薄于檀波，僧食皆仰给于穷山；溪梁便益，则就下为田；厥土刚燥，或依岗为地，刀耕火种，力实倍之。复以山林深邃，龙崇据为窟宅，故朝风暮雨，阴晴无恒；晴多则禾不秀，雨多则稻少实，惟适中之年乃可有秋。更有处高当风者，将登而俭，谓之一夜穷田，已为魃鬼之佃民，还作狴牢之逋客。故台山之田，下田也；台山之寺，穷寺也；台山之僧，苦僧也。而粮差复倍于恒民，以故僧寺日窘而僧德日凉。其有以道德而自负者，则必深入无人之境，灰头垢面，向折脚铛边自修自度。然乐则乐矣，其如像教凌替乎？或诫之曰：曷不就本业？则对之曰：余役僧也，本业未暇也！吁！僧本出世之士，今也称役，岂不贻吾辈之羞！尝原古昔圣君，常以道德期僧，必命当道宰官，牒请名德沙门住持，所以严责本寺、诫勖方来。故逢冬夏结制之后，人间无游行之僧；解制之后，寺舍亦无专住之主。其来也，必验戒牒以别真伪；其去也，必给由帖以考功过。有由与牒者始容挂搭，否则逐之。故寺无不律之僧，人兼定慧之学。此实住持切磋之功，有司作成之德也。今则不然，责僧以道德，而畜僧以常民，况有甚于此者！岂惟僧之耻？亦始作俑者不知尊尚释教之耻也。然为吾徒欲处于今之世者，固当克勤本业，惟佛是务。藉山林为道具，借僧寺作资粮。衣钵之余无所愿慕，世调不堪，置之度外。经云：天龙恭敬，不以为喜。为一真住山僧，庶不辜如来之恩也。今具列僧寺若干，道观若干，庵院共若干，兴废存没并录之，以俟有道力者中兴焉。
在县北一十里十一都，旧名天台。昔智者大师于陈太建七年秋九月，初入天台历游山水，度石梁，履降南门。荏苒淹留，未议卜居，常宿于石桥。见有三人皂帻缝衣，有一老僧引而进曰：禅师若欲造寺，山寺有皇太子寺基，舍以仰给。因而问曰：止如今日草舍尚难，当于何时能办此寺？老僧答曰：今非其时，三国成一大势力人，能起此寺。寺若成，国即清，当呼为国清寺。后将灭时，方标指山下处所殿堂，又画作寺图以为式样，嘱诫僧众：如此基陛俨我目前，栋宇成就在我死后，我必不睹，汝等见之。若造寺，一依此法。弟子问曰：此处山涧险峙，有何缘力能得成寺？答曰：此非小缘，乃是王家所办。因嘱书贻晋王，有云：天台顶寺，茆庵稍整，山下一处，非常之好，愿更仰为立一伽蓝，始剪木位基，命弟子营立。不见寺成，瞑目为恨。晋王命司马王弘依图造寺，山寺秀丽，方之释宫。创寺已后，即册为东宫。后炀帝敕扬州众僧参立寺名，弟子智璪启云：昔陈世有定光禅师，亦曾见梦于先师曰：寺若成，国即清，当呼为国清寺。帝敕曰：此是我先师之灵瑞，即用，即用！可取大牙殿榜，填以雌黄，书以大篆，付使人安寺门。实隋开皇十八年建，大业元年赐此额，李邕记所谓应运题寺是也。唐会昌中废于寇火，隋炀帝与大师帖真迹，僧清观拾于煨烬之中，仅存一二。大中五年重建，散骑常侍柳公权书大中国清之寺六字，天台佛三字批僧清观状尾附，今亡。宋景德二年，改景德国清寺，前后珍赐甚伙，合三朝御书几百卷。后毁于寇，独大师所题莲经与西域贝多叶经一卷，及隋旃檀佛像、佛牙仅存。建炎二年重新之。四年诏易教为禅，上方有兜率台，左右有五峰双涧，号四绝之一。上有三贤堂，谓丰干、寒山、拾得也。有锡杖泉、香积厨、诃罗大神像，寺前有新罗园，东南有祥云峰、拾得岩，东有清音亭。其最高处有更好亭。后岩有瀑布循涧而下，尤为奇胜。元时禅教互争，一谓大师为开教之祖，一谓大师为禅宗，攻击斗讼，时有浙僧观无我定为禅。至正辛巳，邑人胡荣甫建山门，有僧勖宗冕来主法席，于旧址建雨华亭、方丈，筑万工池。未几，寺僧相攻，遂废。国朝洪武甲子，大风雨作，方丈、佛殿、御书阁、钟楼尽为摧毁，惟土地堂、雨华亭、山门仅存。至三十一年，蕴中瑄公乃移土地堂于雨华亭东，始为丈室以居。自后寺僧相继稍稍补葺，非盛时比矣。雨华亭嘉靖庚申毁，隆庆庚午重建。大雄殿隆庆毁，万历乙未，本府节推刘启元、临海乡宦王士崧、本寺僧会性芳，致书请杭州灵隐寺法师如通，命徒性省、如楷、真逊辈募缘重建，本邑耆民许榜捐百金为助资。万历壬寅，内官党礼赍赐御经一藏、饭僧银一千两、建藏阁银五百两，僧性冲护藏建阁。
大慈寺在县北二十九里十一都，旧名修禅，或名禅林，陈太建七年为智者大师建。盖大师思修十二地，此惟厥初，实定光佛授记银地所。直寺门巽隅，号佛陇，大师第二宴坐处。隋创国清，乃更寺为道场。唐会昌中废，咸通八年重建。宋大中祥符元年改今额，其法堂曰净名，以大师尝讲是经故也。又有大师所供普贤及手书陀罗尼经、隋朝所赐宝冠。有漱玉亭，又有虞世南所书华严经，绍兴中为秦桧取去。国朝洪武十七年八月，殿宇为风雨所坏，僧德兴重建，临海杨畋为之记。张性中有高丽铜铃杵，永乐初尚存。
在县北五十里十一都，陈太建七年智者大师建。初大师入山，见一老父告云：师卜庵，遇盘石可止。其后果如所告，遂结庐焉，因自号灵墟，盖第五思修地。其注涅槃经处号智者岭，中有卓锡泉。北望一峰摩云，即华顶也。隋开皇五年赐号灵墟道场，汉干佑中改智者院，宋大中祥符元年改寿昌寺，治平三年改今额。旧有瑞云阁。
在县东北六十里十一都，旧名华顶圆觉道场。晋天福元年僧德韶建。盖智者尝宴坐于此，故上有降魔塔、伏虎坛、鬼叠石。又有太白书堂、甘泉先生居，久芜翳。旧传又有葛玄茶圃、王羲之墨池，然无所据。宋治平三年改今额。国朝洪武四年，毁于火，大殿、山门独存；十年僧宗济重兴复废。隆庆间括苍僧真空、真性者结茅于此，禅诵六时；甘苦与方来者共，四方仰之。今其孙性裕者能继其业。未几，毁于火。复鼎新之，欲为铁瓦殿，尚未卒业。
在县东六十里四都，旧名太平。唐乾符二年建，宋治平三年改今额。
在县西南一十五里十九都，旧号龙山集云院，隋智者大师建。唐天宝六年改龙山为始丰，宋乾德二年号龙山崇修院，大中祥符元年改今额。
在县东六十里一都，旧名隐嶴。汉干佑三年建，宋治平三年改今额。
在县北五十里十五都，旧传五百应真之境，又有方广寺隐其中。宋建中靖国元年建，后毁于火。绍熙四年复新之。中有应真阁；妙音、响空、瞻风、伫真、许来、方广、先照诸亭俱废，惟昙花亭独存焉。万历甲辰，钱塘居士葛一鹏重新之。
在县东北三十里十都，旧名保兴福庆院。晋天福四年建，宋治平三年改今额。
在县东北六十里五都华顶峰上，旧名慧日，俗又呼东峰，梁乾化元年建。宋治平三年改今额，后废。今之慧明不知其所始，岂华顶废后更徙于此耶？智者大师所书陀罗尼经四卷，旧在大慈，今传于此。宋时已亡失，惟留其一。嘉靖间又为谭海宪取去，今所存是宋元通法师补书者。
在县东五十里五都，五代愿齐法师建。吴越国王赐师号崇法，寺因名焉。
在县东五十里四都，宋开宝七年建，太平兴国初赐号大明，治平三年改今额。
在县西北三十里十四都，旧名般若。周显德四年建，盖僧德韶第九道场。宋大中祥符元年改今额。后钱太师忱家乞为香灯院，加广恩。
在县西北三十里十四都，宋末，僧普耀初憩此地，有神江白郎告曰：此吾居也，以师德业尊广，愿推此室相奉。遂呼白岩。隋大业中，僧纯陀徙平地五十步。唐贞观十年赐号白岩寺，会昌中废。咸通二年重建，加咸通。宋大中祥符六年改赐妙智寺，今复为白岩寺，旧有列秀亭及王羲之墨池存焉。
在县东北九十里十一都。旧在嶴西，名菩提大同，周显德五年建，后徙今地。宋治平三年改大明院，今复为大同寺，宋如庵主塔于此。
在县东北二十五里十一都白云峰侧，旧名云峰，梁乾化元年建。前对香炉峰，又有宴坐峰石，石鼓、石床、看经台，皆智者大师经行处也。旧有雷峰堂并白云堂，宋太平兴国五年改今额。洪武初年废，永乐间重新，复废。万历间槜李太史冯开之赎田，命僧重建，今尚寝如。
在县西南三十五里二十三都，旧在瑞龙，岩北名戏龙。唐咸通二年建，时有僧师简以杖叩卧龙起雨，故名。远近胜概凡十：瀑布潭，石门径，碱水涧，瑞龙、天柱、香炉、紫凝、应泽五峰，宝陀、罗汉二岩。宋祥符元年改今额，治平中，徙今处。
在县西七十里三十六都寒石山，旧名崇福。梁开平元年建，盖寒山子栖遁处。周显德中，改圣寿，昭仪孙氏重新之。由明岩北五里而上，四山耸秀，水流乱山间，锵如佩环；院宇周匝，并置岩下，窗扇轩户开阖于烟云紫翠中。故南山之标胜者，推寒、明二岩。宋大中祥符二年改福善院，今为寒岩寺。
在县西南七十里三十三都，旧名云光院，号暗岩。周显德四年，吴越昭仪孙氏舍资，俾天台镇将陈希靖建，即僧全宰栖禅处。更名明岩，介居岩谷间。道狭不容轨，入门两石夹峙，号石门。前对幽石，横敞飞阁，岩窦嵌空。堂宇半居岩下，大概如寒石山。宋开宝七年升为寺，祥符元年改大梵。国初归并，今复为明岩寺。有十景：云栖洞、摄石、八寸岩、初来庵、瀑布水、索幽石、重岩洞、门响岩，旧传寒山、拾得隐身之地。今岩中有人迹，仿佛俗称闾太守云。
在县西北六十里十五都，唐太和七年，僧普岸建。图经云：隋大业二年建。初，晋兴宁，僧昙猷憩此。四顾八峰回抱，双涧合流。八峰谓明月、娑罗、香炉、大舍、铜鱼、藏像、烟霞、应泽；以为真福田也，遂经始焉。会昌中废。大中六年号镇国平田。梁龙德中改福田。宋雍熙二年改寿昌。建中靖国初，火，崇宁三年重建，号天宁万年。绍兴九年改报恩广孝为光孝，今复为万年。先是，宋大中祥符、天禧中，累赐袾衣宝盖及御袍曳履，诸珍玩甚众，故有亲到堂。以仁宗赐衣时，如朕亲到之语，故名。有妙莲阁、览众亭。淳熙十四年，日本国僧荣西建山门，两庑仍开大池。香积有釜极深广，世传阇提首那尊者所铸。东南十里有岭曰罗汉，巨杉偃蹇，洁之大百围；凡供五百大士，于是邀请。寺后过溪有西天大师庵，生身尚存。万历十五年，慈仁明肃皇太后颁赐藏经并紫方袍，僧明曌弟子真秀相继主其事，建尊经阁并法堂、禅室。
在县西九十里，旧名宝慈。唐乾化元年僧景瑫建，盖天台十大刹之一也。旧为隋高僧飞锡处，及是，瑫卓庵，已而造寺，燃柏香密祷，以烟至处为址焉。宋大中祥符元年改今额。旧传葛玄尝植芦数本，故今寺前有芦峰。
在县北一百三十里十一都，旧号澄明，宋治平三年改今额。
在县西五十里二十九都，旧名长珑，唐光启三年建。凡三徙至今地，宋治平三年改今额。旧传寺铸一钟屡不就，有老妪施一钱，投于冶中，钟即成，而钱宛然在焉，号贫婆钟。有怀容罗汉真身在焉。
在县北二十三里十一都，隋开皇十七年建，智者大师葬焉。龛前置双石，塔号定慧真身塔院。有绘像与所赐方袍，今亡。宋祥符元年改今额，后久废。隆庆间僧真稔重兴佛殿、僧房。
在县东北二十里十一都，按旧经本名高明，唐天祐七年建。今考所藏钱氏遗墨，乃清泰三年，号智者幽溪道场。今殿前有石经幢，刻云天福二年，舍入幽溪禅院，可验也。宋大中祥符元年改净名，不知何时复今额。古老相传谓：先此惟乔木参天，薜萝翳坎，麇䴥是居，樵牧罕至。智者大师时居佛陇讲净名经，忽经为风飘，翩翩不下。乃杖锡披荆，寻经所诣。行五里许，风息而经憩此。大师观斯灵异，复爱兹山峰峦秀发，清溪鉴心，乃即其地以营净居。智者十二刹，此其一也。故其后或寺称净名，堂名翻经，皆不忘大师之遗意也。嘉靖间居僧失守，寺随田废。迹之不可泯者惟石经幢，神之不可欺者惟玄应君。而万历丙戌春，灯因访大师遗踪，一睹兹山，即有终焉之志，乃谋于槜李冯太史开之公。菩萨宰官不忘佛嘱，即捐俸金，赎而施与。丙申秋始谋建，大殿及以僧房焕然一新，四明屠仪部长卿为作，备述其事。寺之西南隅则妙峰先师之塔在焉，狮回象顾，宅兆颇吉。冯太史有塔铭，以示不朽。
在县西北八十里十五都，旧名迹圣，宋治平三年改今额。
在县东北三十里十都，汉乾化二年建，盖智者大师宴坐九折道场。宋治平三年改仁寿院，今复为九明寺。
在县东南一十五里六都，宋乾德三年建。初号华严道场，治平三年改今额。政和甲午有谢道人者，精于阴阳，尝欲以寺之支垄就乡豪易田数顷，不售。遂与寺僧为藏基，香积不绝，灵应如响，缁流仰给，异哉！国初废而复兴。弘治中，有谋为葬地者，倩人焚之，寺遂废；今复兴之。
在县东四十五里一都，旧名清化，赤乌二年建，宋治平三年改兴化。隆兴初，参政贺允中乞为香灯院，改今额。国初废，今重兴。
在县西北四十五里十一都，唐清泰元年建，宋祥符元年改普光院，永乐初废，复兴。
在县南五里二十都，晋黎护将军刘玄舍宅建，名建平，旧传玄因遇雨感金钱之异建。寺元在县南五十步，后有鸽子和尚徙今地，号鸽子道场。寺侧有灵龟峰，又有缀石，坡陀迤逦，草木蒙茂；左右溪流萦带民居，皆桃花熙春，弥望如绮错焉。宋祥符元年改今额，绍定四年，县令潘晋孙篆额。洪武初废。后许原平捐资助建，焕然一新，与旧无异也。
在县西四十五里二十九都，梁普通三年僧智达斩荆结庐。每诵经则群鹤翔空，紫云覆顶，故山名紫凝。后建寺，名栖禅，唐会昌中废。大中五年重建，宋祥符元年改今额。天圣四年僧居昱新之，号法华。国初废，今重新之。
在县西南七十里二十四都，汉干佑三年建，宋祥符元年改福应。盖僧德韶第六道场，今复为普门。
在县西北三十五里十四都，旧名安国云居院，晋天福元年建，盖僧德韶第二道场。大中祥符元年改今额，隆兴初并入护国。有双松亭，今废。国初，寺废。万历间僧真清讲忏于此，弟子如惺继讲业而重新之。清法师塔于寺左峰下。
在县西三十里十三都，旧名旃檀瑞像院，吴越时，僧德韶建。号第十一道场。宋祥符元年改今额。国初废，后重兴。
在县东二十五里七都，旧名灵水庵、唐刺史奚承芳香灯庵，宋宝元二年建。治平三年改寿圣，绍兴三十一年改今额。国初废，今复兴。
在县西三十里二十三都，宋太平兴国四年建。熙宁三年改寿圣，绍兴三十一年避高庙尊号，改西广福，今复为水陆寺。
在县西南五十七里三十二都，旧名宝寿。汉干佑三年建，宋治平三年改今额。
在县南三十里二十一都，初有孜禅师于此结庐，以其众峰回抱，名回峦庵，后更为院，宋祥符元年改今额。国朝洪武初废，成化中杨禅师重复新之。
在县西南三十五里二十一都，唐乾符二年建。先是，吴赤乌中有周禅师居此，以山如屏峙，名翠屏庵。宋治平三年改净安院，今为翠屏寺。赤城旧志载，净安院田七百六亩，地一百八十二亩，山一千二十四亩；万历十五年为居僧海洪、海应、海寅辈佃典略尽，寺几废。至二十七年，住僧如朗偕孙寂庆、照拱、照妥捐资，赎还田三百五十亩，地一百余亩，山一顷十亩，稍稍辑复。他日中兴之渐，在庆辈此举矣。
在县西南四十里二十四都，梁普通三年建。初有异僧擘开此岩，六瑞缤纷如雪，遂赐额曰天花尊者开岩院。唐会昌中罢，周显德六年西土长臂尊者全泰重建，改泗洲禅院。宋祥符元年改镇国院，洪武中废，今重兴，复为开岩。
在县西四十里十一都，晋天福二年建。宋治平三年改禅智。国初废，今复为文殊。
在县西四十里三十四都，唐咸通四年建。旧名灵瑞，宋大中祥符元年改今额。国初废，复重新之。
在县西二十五里十四都，周显德七年建。盖僧德韶施茗处，故至今呼为茶院。宋开宝三年，赐号崇福寺，祥符元年改今额，国初废。
在县北五里赤城山下，晋太元元年建。先是，兴宁中僧昙猷依岩造寺，号中岩，后以多赤蚁徙平地。宋大中祥符元年改崇善，政和八年改玉京观。未几，仍旧。放生池在焉。国朝永乐中，僧一元重建佛殿。山门廊庑近为大风雨所坏，僧徒逃散，田地悉为豪右所占，无复重兴时矣。
在县西北三十里十四都，盖僧德韶第十三道场，旧名大觉普光塔院。宋祥符元年改慧觉，复为普光塔院。或谓韶国师分塔于此。
在县东北四十里十一都，旧名臻福。宋建隆三年建，大中祥符元年改今额。前有双溪五峰，颇为幽胜。今废。
在县东十里十一都，有山名招隐，下有石泓如釜。昔智者大师放螺溪中，旧号螺溪院。今有螺如巨蛎，或出没焉。宋治平三年改今额。
在县东北二百五十步，旧号接待院。绍兴五年，内侍陈良弼丐为荐福之地，赐显宁崇报院。后废其址，为豪右所占，今移额于关岭下。
在县东北一十里十一都，宋乾德元年建。五代时僧羲寂于此演天台教，故名。大中祥符元年改东定慧院，邑西有普贤院，亦号定慧，呼为西定慧，今废。
在县西北二十五里十三都，旧名宝国华严院。吴越钱王时僧德韶建，宋大中祥符元年改今额，今颓毁。
在县西五十里三十一都，旧名峆岭庵。唐大中三年僧怀玉建，宋咸平三年改今额。今废。
在县西北二十五里十一都，旧名无量寿塔院。宋建隆元年建，盖僧德韶第十道场，后于此示寂。祥符元年改今额，今废。
在县西北十五里十二都，瀑布之侧，宋元嘉二年僧法顺建，久废。
在县东五里六都，凤凰山之西，梁大同元年西域梵僧建。隋大业元年废，唐贞观元年重建，今废久。
在县西十里，陈时建，唐会昌罢。
在赤城山腹，梁岳阳王建，其后僧定光居之。梁亡，寺废。
在三井西峰上，遗则卓庵居之，唐会昌中废。后为昭庆院，元复为佛窟寺，今废。
在县西南七十里二十五都，旧名弥陀塔院，盖僧德韶第七道场。周显德中建，宋大中祥符元年赐额，今废。
在县西北四十里十一都，旧名国泰。唐大中十年建，盖智者大师著止观之地。前有溪流，亦号幽溪道场。宋大中祥符元年赐额，今废。
在县南一十里二十都，旧名宝寿观音院。周广顺初建，宋治平三年改明圣院，后为赤岩寺，今废。
在县西五十里二十八都，实栖禅支院，宋庆历中赐额，废。
在县西北三十五里十四都，旧名西云。晋天福八年建，盖僧德韶第三道场。宋祥符元年改额，今废。
在县东北十五里十一都，旧名普宁。周显德四年吴越王建，宋治平三年改今额，今废。
在九峰山，支遁、逸少曾游，今废。
在县西北三十五里十四都，汉干佑元年建，盖僧德韶第四道场。宋祥符元年改今额，今废。
在县西北十三里三十三都，旧名华严庵，盖僧居月诵此经处。宋治平三年改今额，今废。
在县西北六十里十五都，盖万年支院。汉干佑三年建，宋咸平二年赐今额。太宗尝赐大藏经五千二百卷，护饰甚伟。建中靖国初毁。
在县西二十五里十四都，周显德七年建，俗呼茶院，盖僧德韶施茗处。宋开宝三年赐号崇福，大中祥符元年改今额，今废。
旧在莲花峰顶，名大慈院。开宝七年建，治平三年改额，熙宁三年徙县西北二百步。今废，基为豪右所占。
在县北五十里十一都，旧名通玄定慧。周显德四年建，盖僧德韶第一道场。宋大中祥符元年改额，今废。
赤城旧志载，无考处所。今三十六都有资圣寺，近废，旧志不载。
在县北二十五里十一都，晋开运三年建。以梁大同初，僧定光卓庵居之。巽峰有枯石数片，屹然林莽间，谓之招手石。古语云：定光金地遥招手，智者江陵暗点头。其庵久废，今所遗者，茆茨也。
在石梁之左，昙猷厥初修道遗址。宋令丁大荣易置为龙君祠，久废。嘉靖间，僧真琥复建为庵，其徒通干、达昙、性又增广之。万历八年，灯侍百松，先师讲法华于此，静夜每闻方广有钟鼓之声。
在四顾坪，正德间佛树禅师创。树，京僧也，募太监张公永装五百圣僧像，时结茅于此。万历间僧性珠徒理殊新之，掘地得白磁瓶一，并砖刻心经，题云沙门佛树识，可验也。而临海王司寇颜为宿佛，盖为是也。
去石梁西五六里，土名道人坑，昔为有道者所居，故名。嘉靖间，老僧明贤者重新之。老僧虽庞眉皓发，而钁铄过人，类有道人之风。其徒草堂如芳、素庵如彬、融心如圆，皆为法师。今真定海藏继居，而香火是赖。
去石桥五里，普陀僧如珂建。珂为大智弟子，智尝有志归老天名，后示寂海潮。珂为乞慈溪冯方伯，以终师志。王邑侯颜曰修隐，沈外翰颜其岭曰松云，灯为联曰：林间野石松为似，石上枯藤云作衣。可想见也。山阴刘仲倩特倩二居士建馆，摄静于此。馆与华峰对，灯为颜曰宾华，仲倩自联曰：灯王座借来三万，香积饭擎出一盂。
在石桥庵左。僧性悟偕钱塘葛君修昙华亭，而尼僧性慧建庵于此，延悟戾止。灯每游石桥必假居之，闻石梁瀑声隐隐静定中，故为命名，为之联曰：水在石梁宣般若，洗空万劫之尘心；僧于方广习圆通，养长一生之圣种。
在石桥庵后，后僧达建。凡僧俗礼石梁者，必先于此濯足更衣。邑侯王公颜为真福。
去石桥五里许，土名遥尖，万历六年僧真隐建。
在县西三十五里十六都，今废。
在县北七十里十五都，宋开宝元年建，太平兴国五年废。
在崇报寺西。宋嘉泰元年更旱不雨，县令丁大荣率缁徒咏莲经于公宇；逾时雨作，因度地建堂，名莲社。仍榜门之外曰：为民祈福之所。凡遇水旱，祈祷于此。后废，为豪右所占。
在十一都圣迹石傍，土名仙人鞋，僧如宗创。
与碧云庵邻，僧如应重兴。
在县西三十里二十六都平头潭。
在县东门外。
旧有灵溪馆，在县东二十五里，邑人奚蒙因其地而建之，招僧施茶，以济行旅。
在县东一里九都，旧有观音堂，在山川坛之右、仁寿坊侧边。
在县南门外。
在县西北二十五里十二都，唐景云二年为司马承祯建。回环有九峰，玉女，卧龙、紫霄、翠微、玉泉、莲华、华琳、香琳、玉霄是也，宫当其中。自福圣观北盘折而上，至洞门，一望佳景豁然。道书云：桐柏金庭洞天，即王子晋所治。中有三桥，一见二隐；木则苏玡琳碧，泉则石髓金浆；人得食之，后天不老。真诰云：吴有勾曲之金陵，越有桐柏之金庭，三灾不至，洪波不登。实不死之福乡，养真之灵境。吴赤乌二年葛玄于此炼丹，故今有朝斗坛。齐永嘉元年，征虏将军沈约、一千余人弃官，乞为道士，居之。唐睿宗景云二年敕为承祯置观，号桐柏。方置堂，时有五色云，记以为祥。禁封内四十里无得樵采，五里不许迁葬。徐灵府小录，炼师所居，黄云尝覆其上，故有黄云堂、元晨坛、炼形室、凤轸台、朝真坛、龙章阁。又有众妙台，以篆、隶、八分三体，写道德经于巨幢，置台上，故名。堂下有醴泉，极甘，可以愈疾。太和咸通间，道士徐灵府、叶藏质新之，元稹、刘处静为记。五代梁开平中，改桐柏宫。周广顺二年，朱霄外建藏殿。宋大中祥符元年改桐柏崇道观，政和六年又于后山建徽宗元命殿，一如宫制，瓦用青色琉璃。于梭溪上建二桥，桥上构会仙亭，直南岭表建洞门一座。内则方丈、斋堂、云堂、土地堂、三真殿。又有上清阁、御书阁，閟三朝宸翰及高宗所临晋唐帖。绍兴二十二年杨和王存中重建三清殿，曹开府勋建三门。曹又于观北结庵，赐号冲啬。宫中为院六，一曰经藏，二曰三元，三曰延宾，四曰清虚，五曰白云，六曰浴院。屡朝宣赐，则有宋太宗、真宗御书共五十三卷，祥符中御衣四事，高宗史汉事实翰墨志。用高丽僧统所织成经帘二帙，裹吴越国王所舍铜像天尊一十身，连金银铜所铸火焰台座，檀香三清像一龛，计二百六十身；玉花八株，铜三清像，金银字经二百函；睦亲宅昭成太子宫圣迹四十轴，历代珍袭供奉。至国朝吴元年遘火，化为墟，惟檀香像一龛存焉。洪武中，道士金静观、提点吴惟敬相继营建。永乐十年道纪鲍了静又加新之，其间架规模崇饰艳丽，去旧为远。至今且百余年，道众贫匮，殿宇日就颓坏。宫中碑刻无虑十数，独崔尚所作碑颂，韩择木八分书古今珍尚，今亦无存矣。其复改桐柏宫，当在本朝，但不知何时耳。
在县东一百步妙山上，即玄帝庙，旧系城隍庙基。宋南渡后，曹开府勋建观，而境民崇奉，香火不废。韩择木断碑在焉。
在县西北二十八里，桐柏观之东北。徐灵府小录：由桐柏北上一峰可五里许。唐长庆元年，灵府定室于此。宝历元年赐号方瀛，宋大中祥符元年改额，今废。万历庚子释子受行结茅于此，竟为释氏宫。
在县西北三十五里玉霄峰。唐咸通间，道士叶藏质创道斋，号石门山，居十三年，奏为玉霄宫。周广顺元年朱霄外建三清殿。徐灵府小录云：道士陈寡言尝隐于此，号华琳。有经钟二楼，经皆咸通十一年书，后题云：上清三洞弟子叶藏质为姚刘四娘造，永镇玉霄藏中。宋祥符元年改今额。有禹钟，高三尺，状如铎，上有隐文。又一大钟，汉干佑二年铸，今废。
在桐柏观左右。元至元间，桐柏道士王足庵，遇世祖宣授仁靖纯素真人，遂于其右，旧白云观基，建纯素宫；又于其左，即曹开府冲啬庵基，建仁靖宫，今废。
在县东十步，其址今并为布政分司。
在县西北十五里，桐柏山西南瀑布岩下。赤乌二年为葛玄建，初号天台。额乃玄飞白书，王右军评其书如鸟鹊势骞巑屼。东北连丹霞洞，有仙人拍掌岩。西北枕翠屏，上有三井，号三绝之一，泄为瀑布，蔽崖而下，状似垂霓数百丈，有溅珠亭。观前对灵溪，观中引瀑布萦绕廊院、灌注池塘。宋元嘉尝于此创瀑布寺。东北一百五十步，有柳泌使君宅，号紫霄山居，今皆芜殁，惟玉清行刻流水岩。洪武间大水泻出，而字多不辨矣。又有隐真中峰，盖梁徐则所居之处。唐咸通中，刺史姚鹄因建老君殿，得玉简，上之，刻曰：海水竭，台山阙，皇家宝祚无休歇。诏付史馆。宋大中祥符四年改今额。天圣五年遣中侍投金龙。有布衣孟合附诗以进，诏重新之。绍兴十一年置九天祠。三十年，杨侍郎偰妻赵，以老君殿建三清殿。陈古灵襄皇祐间来游瀑布，命名习养，有记。嘉泰二年令丁大荣立碑，刻习养之瀑四字于石崖上，国朝初，并入桐柏。
在县西北二十五里桐柏观西，唐大中六年建，旧名白云庵。宋乾道四年，内侍邝守宁弃官入道，乞改庵为观，遂赐今额。邝后于观侧，自创白云庵，今俱废。
在赤城玉京洞天之右，宋政和八年赐额。建观未几，中废。嘉熙改元，朝廷设醮祈祷，天使诣投龙简籍地，行礼殊亏，昭事时冲静大师高惟几辟田度址、兴建观宇，观妙演道大师范善迁同盟助就，郡守张号奏拨公田以助堂厨，御前宣赐沉香、斗真、钟磬，及御书观额、拱辰殿扁，安镇观门。正殿崇奉徽宗本命圣君，名清平万寿殿，县令姚德辉叙其事，今废。
在县东三十里五都，今废。
在桐柏观西，旧名延寿。周广顺元年，朱霄外建，宋治平三年改今额，今废。
在县西北二十五里十二都，即王乔仙坛。前有石泉，名醴泉。泉南有上真亭，去亭东二十步有八角井。坛东有太子庵，西有朝斗坛，南去百步有吹箫台，北去三十步有瀛峰室。唐僧灵一有，今无此观，其景意疑即妙乐也。旧有铜钟，自桐柏移来，上刻唐景龙二年所铸，今已废。
在县西北二十五里，桐柏观西。吴赤乌元年葛玄卓庵于此，感三真人降，授以贞一劝诫法轮妙经，遂名台曰降真。汉干佑中，钱氏复为朱霄外新之，仍造檀香像一百躯。宋祥符元年改今额，元至顺间重修，翰林学士虞集记。今废。
在县西北三十五里十二都，唐咸通六年，道士叶藏质建。以层峦叠出，状似莲花，故号莲峰道院。宋治平三年改额，今废。
在县西北二十五里，旧名佛窟，唐大中六年建，盖僧遗则卓庵之地。唐会昌中，废。后道士刘处静创圣祖殿，越州刺史李褒奏闻，赐号道元，张仁颖为记。宋祥符元年，昭庆中有七星阁，唐咸通中物也。
在县东二百二十步，今废。
在县东十五里十都，元大德九年道士徐光孚建，废。
在县西南三十五里，旧志所载，莫考都址。
在县西南一十五里二十都，至元间，道士陈贯道建，今废。
在县西北二十五里，宋咸淳七年，道士徐自明建，今废。
在县治之北，至元间，道士王中立建，后废，基为豪右所占。
在县西二里二十都，即曹忠靖勋松隐园，今废又兴。
在县西七里十二都落马桥，今废。
旧志：元至元间，道士石好问建。今无考处所。
在县西北三十里十二都琼台之侧，至元间，道士周正中建，久废。
夫圣之为言正也，所以正己正人也。正己，克去己私；正人，复还天理。正己，自觉；正人，觉他。正之为言虽同，正之所以实异，故有世间圣人焉、出世间圣人焉。言出世间者，非谓离此世间别有出世间，祗即此世间所见与世人异耳。譬如恒河一也，而诸天见为琉璃，游鱼见为窟宅，饿鬼见为猛火，凡人见为清水；岂不以物随业转，境逐心生而异耶？故佛说世间随见有四种国土不同：世人所见瓦砾荆等，谓之凡圣同居土；罗汉见为七宝琳琅，谓之方便有余土；菩萨见为净妙五尘，谓之实报庄严土；诸佛见为法身秘藏，谓之常寂光土。良由圣人者，心珠莹净，性水澄清，空不生华，目无翳眚。法华经云：常在灵鹫山，及余诸住处，众生见劫尽，大火所烧时，我净土不毁，天人常充满。楞严经云：如今世间旷野深山圣道场地，皆阿罗汉所住持，故世间粗人所不能见。此其证也。然有二途：以隐言之，赤城支提，即台山是实报；石梁方广，即台山是有余也。以显言之，如寒山文殊、拾得普贤，虽见量异于常人，终是凡圣同居土耳。其示现事迹，下具书。今列隐显两门，以为圣僧通考。
按西域志云：天台山石梁桥方广寺，五百罗汉之所住持，其灵异事迹往往称著，如晋白道猷尊者、陈智者大师，皆觌面相呈，事非影向。大圣隐显故，不可得而思议者也。见
华严经。菩萨住处品云：东南方有处名支提，从昔已来诸菩萨众于中止住，现有菩萨名曰天冠，与其眷属诸菩萨众一千人，俱常在其中而演说法。清凉澄观大师谓支提，梵语，此云可供养处，即塔之异称。惟东南方有赤城山，其形如塔，且其巅又有舍利宝塔故也。古称清凉为文殊化身，则指赤城为支提，断可信矣。
竺昙猷，或云法猷，即白道猷也。炖煌人，少苦行习禅定，后游江左，止剡之石城山，乞食坐禅。尝行到一蛊家乞食，猷祝愿毕，忽见蜈蚣从食中跳出，猷快食无他。兴寍中至天台山，旧传赤城有五百大神居之，言辄降祸，猷至，遇一妪，问途，忽有负而投诸渊者，猷飞锡救之，水立涸，今干溪是也。住石室坐禅，有猛虎数十蹲在猷前，猷诵经如故，一虎独睡，猷以如意扣虎头问：何不听经？俄而群虎皆去。有顷，壮蛇竞出，大十围，循环往复，举头向猷，经半日复去。后一日神现形，诣猷曰：法师威德既重，来止此山，弟子辄推室以相奉。猷曰：贫道寻山，愿得相接，何不共住？神曰：弟子无为不尔，但部属未洽法化，卒难制语。远人来往，或相侵触。人神道异，是以去耳。猷曰：本是何神？居之久近？欲移何处去耶？神曰：夏帝之子，居于此山二千余年。寒石是我舅所治，当还彼住。寻还山阴庙，临别执手，赠猷香三奁；于是鸣鞞吹角，凌云而去。天台悬崖峻峙，峰岭切天，古老相传云，上有住精舍得道者居之。虽有石桥跨涧，而横石断人；且莓苔青滑，自终古已来，无得至者。猷行至石桥，闻空中声曰：知君诚笃，今未得度，却后十年自当来也。猷心惆然，乃退。道经一石室，于中憩息。俄而云雾晦合，室中尽鸣，猷神色无扰。明旦，见人着皂衣帻来，曰：此乃仆之所居。昨行，不在家中，遂致骚动，大深愧怍！猷曰：若是君家，请以相还。神曰：仆家室已移，请留无辞！于武帝太元八年入寂于山室，尸犹平生而举体皆绿。义熙末隐士褚世标入山登岩，见师不朽。其后欲观者，辄为云雾所蔽，无得窥也。杂见高僧、神僧传并旧志青州人，姓许，字静照。大同初隐佛陇。居山三十载，迹晦道明，易狎难识；有所悬记，多皆显验，盖神人也。智者大师未至前二年，预告山民曰：大善知识当来相就，宜种豆造酱、编蒲为席，更起屋待之。陈太建十三年坐灭，凡三瘗，体骨涌出，后置殿乃已。旧传锡杖尚留在昌安，即会稽隆安也。杂见天台别传及南山传、神邕高僧传会稽朱氏。少有异志，有僧勉令出家，因语曰：天台有初依菩萨现身说法，可往依之。陈太建十四年来天台，值智者讲，礼足归依。智者笑曰：宿世愿力，今复相遇。于是服勤左右，专习禅法，行方等般若诸三昧。随智者至庐山，于陶侃瑞像阁行道，感异僧为改法京之名为普明。既居国清，以取水为艰，指其石曰：此石出水，不亦快乎？泉即涌出，日给千众，今锡杖泉是也。尝铸丈六卢舍那像，感异人施金为助。国清讲堂狭小，师欲广之，章安禅师劝勿改。俄而括州都督周孝节施杉柱泛海而至，章安在赤城忽见师身十余丈，高出林表，翼从数十人，语章安：勿苦谏，吾所作当有成！章安感其神异，望林合掌致敬曰：当依仁者区画。创堂之日，感山神隐形而至，势若雷震，摧树折枝阔一步许，自佛陇下至于寺，日暮还返，声如初至，比房闻师与之共语，多劝神为善。建堂既毕，忽着破衣与众言别，奄然坐逝。信宿，屈左三指。统纪初憩国清寺，显异甚众。一日诣雷马山，伐木建殿。运神通致雨，木皆蔽流而下。雷马潭有头陀庵。旧郡志作五代人。统纪万州南浦人。首造石霜学禅法，后往天台听荆溪说止观，顿悟妙旨，因栖止华顶峰下智者院充茶头。夜坐土床，烧粪扫以暖其下。脱衣就床，蚤虱群唼。伺其饱足，又复整衣而坐。所居槛外大松上，有寄生小树，遇师出坐，必袅袅低俯。时谓此树为茶头作礼。师于四十年间未尝便溺，或谓大士现身，受食而实不食，故致此也。开宝中，预告门人曰：我且行矣！即请众诵文殊号，泊然而化，年八十八。尝著涅槃疏。统纪俗姓宣氏，毗陵人也。初参豫章马大师，因住白沙道场。经十二载，猛虎来驯，近林产子，意有所依。又住东道场，地僻人稀，山神一夜震雷暴雨，悬崖委坠。投明，大树倒欹，庵侧树枝交络，茅苫略无少损。遐迩闻旃，皆来观叹。后游东白山，俄然中毒而不求医，闭关宴坐。未几毒化，流汗而滴，身乃复常。元和初久旱，民皆狼顾。默沿涧，青蛇夭矫，瞪目如视。默咄之曰：百姓枯渴、苗死，汝胡不施雨救民耶！至夜，果大雨，合境云足，民荷其赐。厥后澡沐焚香，端坐绳床而卒，寿七十二，法腊四十一。神僧传高密人，少出家，味定为业。后南游东越天台诸山，禅观在怀，无缘世习。而衣服褴缕，动止适时，同侣禅徒未知弘仰，山粒致绝。日至村中，每从乞食，赍还中路，值于群虎，皆张口闭目，若有饥相。净以匙抄饭，内其口中，余者对而啖尽，告曰：知来食少，辄济自他，殊不副怀深，用多愧。明日乞食，虎又如前。尝值亢旱，苗稼并枯。淫祀之流，妄祈邀请。虽加恳恻，终不能致。净曰：可罢诸邪祷，吾独能降。遂结斋静室七日，平旦云布，雨施高下，滂注不测，存没同沾。
不知何许人，居天台国清寺，或云邑人丰尚书之子。形貌寝恶，被发布裘，或时唱歌。人问之，第云：随我骑虎游松门。与寒山、拾得三人相亲，每邂逅则长吟大笑，人莫测也。寒山问：古镜未磨时，如何照烛？师曰：冰壶无影像，猿猴探水月。山曰：此是不照烛也，更请道看！师曰：万德不将来，教我如何道？寒山、拾得俱作礼而退。师欲游五台，问寒山、拾得曰：汝共我去游五台，便是我同流；若不共我去，不是我同流。山曰：你去五台作恁么？师曰：礼文殊。山曰：你不是我同流。师独入五台，逢一老人，便问：莫是文殊么？曰：岂有二文殊？师作礼，未起，忽然不见。正观中，太守闾丘胤遇师于京邸，问天台有何贤可亲？答云：国清寺有寒山文殊、拾得普贤，状貌风狂，歌笑不常；见之不识，识之不得取相。闾丘至，则二人方据火谈笑，乃遽作礼。二人拍手笑云：丰干饶舌，饶舌！弥陀不识，礼我何为？遂驰走而去，后竟不还。丰干后复天台示寂。诸传不言氏族，以其寒石山中居止得名。容貌枯悴，布襦零落，以桦皮为冠，曳大木屐。时来国清寺就拾得，取众僧残食菜滓食之，或廊下徐行，或时叫噪，望空谩骂。寺僧以杖逼逐，翻身抚掌大笑。虽出言如狂，而有意趣。因众僧炙茄次，将茄向一僧背上打一下，僧回头，山呈起茄串曰：是甚么？僧曰：这风颠汉！山向傍僧曰：你道这僧费却多少盐酱！因赵州游天台，路次相逢。山见牛迹，问州曰：上座还识牛么？州曰：不识。山指牛迹曰：此是五百罗汉游山。州曰：既是罗汉，为恁么作牛去？山曰：苍天，苍天！州呵呵大笑，山曰：作甚么？州曰：苍天，苍天！山曰：这厮儿有大人之作！尝得诗，辄题树石间。好事者随录之，得三百余首，名寒山诗。诸传不知名氏。因丰干山中经行，至赤城道侧，闻儿啼声，遂寻见一子，可数岁，因名拾得。在国清厨内涤器。常日斋毕，澄滤食滓，以筒盛之，寒山来，即负之去。
一日扫地，寺主问：汝名拾得，因丰干拾得汝归，汝毕竟姓个甚么？拾得放下扫帚，叉手而立。主再问，拾得拈扫帚，扫地而去。
寒山捶胸曰：苍天，苍天！拾得曰：作甚么？山曰：不见道，东家人死，西家人助哀。二人作舞，笑哭而去。
国清寺半月诵戒，众集，拾得拍手曰：聚头作相那事如何？维那叱之，得曰：大德，且住！无嗔即是戒，心净即出家，我性与你合，一切法无差。时僧道翘纂寒山诗以拾得偈附焉。见传灯录天台人也，姓陈氏，于国清寺出家。因戒法登满，誓志观方。初止东京，次于河阳，为民救旱，按经缋八龙王，立道场。启祝毕，投诸河，举众咸睹画像沈跃不定。斯须云起肤寸，雷雨大作，千里告足，自此归心者众。先是，三城间多暴风雹，动伤苗稼雉堞，号称毒龙为害。代病为诵密语，后经岁序，都无是患。共立堂宇，若生祠焉。大历元年，登太行，游霍山，深入幽邃，结茅而居。有盗其盂食，俄见二虎据路；会逢代病，盗叩头陈悔。慰谕毕，因摩挲虎头，如是累伏猛兽。其中山神庙，晋缝之间传其肹蚃。代病入庙劝其受归，戒绝烹燀牲牢。其神石像屡屡随劝，颔首听命，由是檀信骈肩蹑踵。有置毒于酒者，贿贫女往施之。代病已知，贫女绐曰：妾家酝，觉美，酌施和尚求福，况以佛不逆众生愿！代病曰：汝亦是佛耶！贫女惧，反饮，具以情告。代病执杯啜之，俄尔酒气及两胫足，地为之偾裂，闻者惊怪。以酒供养，自兹始也。汾隰西河人有疾，只给与净水，饮之必瘳。贞元中，奄然跏趺示灭。
初憩天台戏龙院，时大旱，有龙卧岩闲，简以杖扣之，随即霶。简善书，求者多以鹅酒易之。韶国师常语人曰：此简罗汉也。后示寂于钱塘，其徒迎其骨，建塔于无相院。
新罗国人也，自唐景福壬子岁来游于天台，迟回而挂锡于平田寺众堂中，慈爱接物，然终不舍岛夷言音。恒持一钵受食，食讫略经行；而常坐，胁不着席。日中洒扫殿廊，料理常住。得残羡之食，虽色恶气变，收贮于器，斋时自食。与僧供沐浴煎茶，遇薪木中蠢蠢，乃置之远地，护生偏切。所服大布衲，其重难荷。每至夏首秋末，日昳，乃裸露胸背䏶腨，云饲蚊蚋，蛭杂色虫螫啮，至于血流于地。行之四十余载，未尝少废。凡对晤宾客，止云伊伊二字，殊不通华语；然其会认人意，且无差脱。顶发垂白，眉亦庞焉。身出绀赤色舍利，有如珠颗；人或求之，随意皆获。至晋天福三年戊戌岁十月十日，终于僧堂中。揣其年八十余耳。寺僧舁上山后焚之，灰中得舍利不可胜数，或有得巨骨者。或云，凡供养罗汉大斋日，育则不食；人或见迎罗汉时，问何不去殿内受供，口云伊伊去，或云饲虫。时见群虎嗅之，盘桓而去。
处州龙泉陈氏子，年十五，梵僧勉令出家，遍参诸方。后于法眼禅师语下开悟，以语白师，眼曰：汝向后当为国王所师，致祖道光大。寻回本道，游天台山，睹智者大师遗踪，有若旧居。师复与智者同姓，时谓智者后身。初止白沙，时忠懿王为王子，时刺台州；向师之名，延请问道。师谓曰：他日为霸主，无忘佛恩！后嗣王位，遣迎之，申弟子之礼。螺溪净光大师言于师曰：智者之教，年祀浸远，多有散失。今新罗国其本甚备，自非师慈力，其孰能致之？师于是闻于王，王遣使及赍师之书往彼国，缮写备足而回。有兴教明师，年方弱冠，听经于螺溪，常自疑云：饮光持释迦丈六之衣，披弥勒百尺之身，正应其量，为衣解长耶？身解短耶？时国师居云居，明往问之，国师曰：座主却是汝会？明愠色，拂衣而退，国师曰：吾若答汝不是，当有因果。明回螺溪，口即吐血。净光大师惊曰：此新戒触忤菩萨！人来！明举前话，净光曰：汝不会国师意，速去忏悔！明具威仪诣前，悲泣作礼首过，国师为颂出前语云：佛佛道齐，宛尔高低，释迦弥勒，如印印泥。明自此疾瘳。归谢净光师曰：非师指教，几丧此生！师有偈曰：通玄峰顶不是人间心外无法满目青山法眼闻曰：即此一偈，可起吾宗。开宝四年辛未，华顶峰忽摧，声震一山，师曰：吾非久矣。明年六月，大星殒于峰顶，林木变白，师乃示疾于莲华峰，参问如常。二十八日集众言别，跏趺而逝。二师口义云：玄弼山君言国师是智者，起法堂都料净光大师是放生会首，螺溪堂僧是所放之鱼。
淳化中，居长陇院，即今广岩寺。习禅定，灵异颇多，人以罗汉目之。既入灭，人有见于寿昌五百应真位者。今肉身尚存，凡有所请，多响应。宋元符闲县令太史章，以久旱，他求无验，躬往拜请。迎至县，雨即充洽。寻送还寺，作长歌以颂其德。碑刻尚在寺中。
吴门人也。年三十许，入寍国寺，巡僧房，唱曰：要人出家请留下。至经藏院，见大德慧政，便跪拜申诚，愿容执侍。政公允纳，与之剃染。尝侵星赴禅林寺晨粥，而多虎豹随到寺门。虎踞若伺候，靖出复随。迟明巨迹极多，靖恐人知，以锄灭虎迹。俄患背疽，困睡，有鸩鸟粪于疮所，不久全愈。又虞冰雪，备粳粒半斗，每日以铫合菜煮食。置粳于地窖中，过期用米常满不耗，靖乃筑之，去曰：吾被此，知非理也。卒时年七十余。神僧传邑人，幼岁出家为僧，住国清寺。后又游外，二十年而归。访亲周氏，周有婢，适其采桑，遭师遽拥抱之；以手执其颈，类解縳状。婢惊怒告其主，主曰：出家人何轻薄如此！师曰：七日后当自知之。主讶其语。至日，置婢于室，以人守之。夜分，守者少睡，醒视，婢已经死矣。问师，师曰：昔见鬼以十索系其颈，吾断之，恨尚留其一耳。华顶寺僧请师预道场，师曰：明午有火殃到寺，正日必有火，我不预也。明午，一妇人从轿马婢仆投寺中，施斋至晚。寺中人问曰：火殃何在？师曰：施粥妇人非火殃耶？忽火从中起，一寺为墟。健跳杨千户妻施师履，师亟穿走泥中。杨妻心悔，师知之，遂还其履。视之，如未尝着土中。尝㩦一少孙出游，途遇虎，驯伏于侧。孙归语家人，师摩其肩曰：莫说！莫说！遂失音。师化后乃能语。世传伏虎禅师后身也。其神通事迹甚多，父老犹能言之。旧志附：唐
丹丘人。观想净土将四十年，日课佛名五万，诵净土诸经通三百万。一日见西方圣众有擎银台而至，师曰：如我本望，必得金台。言发而台隐。师弥加精苦，三七日后，向人复来曰：法师已得上品生。忽异光照室。越三日，书偈曰：清净皎洁无尘垢，莲华化生为父母。我经十劫修道来，出示阎浮厌众苦。一生苦行超十劫，永离娑婆归净土。弟子见佛菩萨共御金台西下，迎玉而去。台州知府段公有诗赞曰：我师一念登初地佛国笙歌两度来惟有门前古槐树枝低秪为挂金台统纪附：宋
临海三江娄氏子也，母梦月光入怀，觉而有孕，生而能言，曰：善哉父母，生我劬劳；长度群生，为世沃焦。父母惊而不言，遂名顿吉。一日，忽谓母曰：可备斋七位。母问其故，儿曰：我同衣来相见。父母怪之，即为营斋。俟之日晡，果有僧七人，抚掌打拍，徐徐行至其家。其父命坐：大德何来？僧曰：南印土来，闻君有奇子，特来相贺。其父曰：何劳尊重！遂设斋。食罢，母抱儿出见，僧谓儿曰：仁者，有情轨则惺惺着，勿被他瞒。儿乃抚掌而笑，僧遂谢去。儿谓父母曰：向者七人皆佛菩萨示现尔。五岁自称六和大师。十五出家，至杭见天医波利多，问曰：子何来？师曰：从缘来。曰：是何姓？曰：是佛性。曰：子身尚俗，安识佛姓？师曰：我身虽俗，因俗证真。真俗圆融，洞然不二。无二之法，即是佛性。波利多异之，乃为剃发，受具足戒，故名善戒。其神变事迹至多，具见阇黎示现录。将灭之日，于台州兜率寺击鼓集众，为说观音圆通法门。乃下座，出殿前，涌身虚空，现诸神变。还入殿内，复升法座，连叫大众看！看！先于左手现日、右手现月，放八宝光明；次于口中现莲华十二朵花，放宝光十二色；又于顶上放无数光，光光八棱中空。师曰：老僧有如是妙用，以彰释迦如来正法。大众！老僧世缘已毕，与汝作别！言讫，合掌而逝。阇毗之次，胸中迸裂三昧性火自焚。五色祥云围绕，异香芬馥；舍利无数，奉瘗于寺，永镇山门。太守赵邦彦闻于朝，谥号曰广惠慈济寍化仁德大师。
周婆，临海紫岩人，周姓，讳七娘。行乞于市，逍遥度日。夜卧普济桥下，每与戒公同游。歌云：笑杀愚痴汉营家无歇时四山若来合妻子各分离又歌云：世人都笑我我笑世间人如意摩尼现无人识本真时人莫测其凡圣，皆掩口笑曰：风僧风婆，吃酒蹉跎。一日闻戒师化去，亦于普济桥下瞥然而化，口中左右皆生莲花。越七日，有异僧眉发皓白、跣足百衲、携锡持钵，歌曰：戒师文殊周婆普贤随肩搭背万世应传言讫不见。故知阇黎是文殊、周婆是普贤，愍兹五浊，特示现也。传灯议曰：戒公七娘、寒山拾得，虽异代出兴，本迹大同。且文殊普贤为释迦如来上首弟子，乃两世降生兹土，特于台民慈悲犹尤，孰谓台邦非佛国乎？又孰谓台民无有大因缘乎？灯故附入，以显菩萨之应现无方也。
天台人。父李茂春，高宗李驸马之后，拜春坊赞善，隐于天台。母王氏梦吞日光，生师。年甫十八，二亲继丧，投杭州灵隐寺。出家后居净慈，逆行顺行，言行叵测。其济物利生，神通感应，事迹至多，见济颠语录，乃天台五百应真之流也。灭后数日，有二行脚僧遇师于六和塔，复附书归，书后有颂云：看不着，错认笊篱是木杓。昨夜三更月正西，麒麟撼断黄金索。幼年曾到雁门关，老去分明醉眼看。忆昔面前当一箭，至今犹自骨毛寒。只因面目无人识，又往天台走一番。其平生出言，大都类此。
青州人，少蔬食，乐禅，诵经三十万言。晋太元中游剡，后憩始丰赤城山，见一处林泉清旷而居之。经于数日，忽见一人，而形长数丈，呼兰，令去。又见诸异形禽兽来以恐兰，见兰恬然自得，乃屈膝礼拜云：珠欺王是家舅，今往韦卿山就之，推此处以相奉尔。后三年，忽闻车骑隐隐，从者弥峰，俄而有人着帻，称珠欺王通。既前，从其妻子男女等二十三人，并形貌端整，有逾于世。既至兰所，暄凉讫，兰问：住在何处？答云：乐安县韦卿山。久服风闻，今与家累仰投，乞受归戒。兰即授之。受法竟，嚫钱一万，蜜二器，辞别而去。便闻鸣笳动吹，响震山谷。兰禅众十余共所闻见。晋元熙中，卒于山，春秋八十有三矣。
县志作从一，依僧史为正。未详何许人，禀性虚静，隐居始丰瀑布山。学兼内外，精修五门。不服五谷，唯饵枣栗。年垂百岁，而气力休强，礼诵无辍。与隐士褚伯玉为林下之交，每论道说义，辄留连信宿。后终于山中。
初憩天台。有岩如室，师居之。有神江白郎告曰：此吾居也；以师德业尊广，愿推此室相奉。遂呼为白岩。后即其傍建寺，因名之。
姓康，康居人，祖世避地于东吴。明少出家，止章安东寺。齐建元中，与沙门共登赤城山石室，见猷公尸骸不朽，而禅室荒芜，高踪不继。乃雇人开剪，更立堂室，造卧佛并猷公像。于是栖心禅诵，毕命枯槁。后于定中见一女神，自称吕姥，云常加护卫；或时有白猿、白鹿、白蛇、白虎游戏阶前，驯伏宛转不令人畏。齐竟陵文宣王闻风祇挹，频遣三使殷勤敦请，乃暂出京师到第，文宣敬以师礼。少时，辞还山，苦留不止，于是资给发遣。以建武之末，卒于山中，春秋七十。
梁普通间，来游天台。去县西南四十里有岩，高广挺峙，师以神力擘开，感天雨六花，人称师为天花尊者。今开岩寺是其遗迹。
又慧实、慧达，俱梁时人。慧实姓许氏，颖川人。梁末至天台禅定。绝迹人世五十年，自少至终，胁不至席。慧达姓王氏，襄阳人。幼年入道，后居天台瀑布寺，大业六年终于扬州。二人皆有道高僧也，今姑附此。
盖西土僧也，其臂甚长，因以为名。其神通事极多，土人犹能传之。
于平田寺大著神力，旧有釜极深广，是其所铸。寺后过溪有西天大师庵，肉身尚存。
夫天地英灵之气，结而为山，融而为水。山水之气钟于人物也，亦盛矣哉！岂惟养育材器，诚能陶铸圣贤。而圣贤本有妙明灵觉之心，虽不关于形气，亦或有以寓焉。故心之至精必寓于形，形之至灵必寓于气，气者山水也。诗云维岳降神，生甫及申，斯之谓欤！是以圣贤间生，必灵区是托，若迦文之居灵鹫，孔氏之生泰山，达磨之依嵩少，思大之栖南岳。圣人非有意于卜居，胜地必产乎贤哲故也。然吾教本来于西域，山源亦始于达池；以道求山，宛有符契。盖智者亲承思大，思大师宗北齐，北齐远禀龙树，龙树祖于释迦；其犹台山父于南岳，祖于岷山，曾于昆仑，高于雪山，此又不求合而自无不合者也。呜呼！大师演教兹山，称为佛法司南，岂小缘哉？今考佛祖统纪，上自龙树，下及法智，共为台教祖师十有七世。虽龙树、北齐、南岳不居此山，宝云、法智弘教他郡，然不有其父，焉得其子？不有其子，焉显其父？故并列之，以考夫源流也。
龙树尊者，南天竺国梵志之裔。始生之日在于树下，由入龙宫始得成道，故号龙树。佛去世后七百年出，天姿聪悟。在乳哺中闻诸梵志诵四韦䭾典，有四万偈，偈各三十二字，皆达句义。弱冠驰名，独步诸国，天文地理、星纬图谶及余道术，无不综练。后因术罹祸，悟欲为苦本，誓愿舍俗。遇十二祖迦毗摩罗尊者，机缘相契，即求出家。于九十日诵通三藏，阎浮所有经书，皆悉通达。辨才无碍，自谓一切智人。心自念言：世界佛经虽妙，句义未尽，我当更敷演之，开悟后学。大龙菩萨愍其心念，即以神力接入大海宫殿，开七宝函与诸方等经典，九十日中，通解甚多。龙曰：汝今阅经，为遍未耶？师曰：汝经无量，不可得。尽我今所读，足过阎浮十倍。龙曰：忉利天上诸经，复过此中百千万倍！师于龙宫修行，豁然通达，善解一相，深入无生。龙知悟道，送师出宫。是后大弘佛法，所造有大悲方优论五千偈，大庄严论五千偈，大无畏论十万偈，优波提舍论十万偈。忽一日，入月轮三昧；唯闻法音，不见形相。唯弟子提婆识之，曰：师示佛法，非声色也。龙树乃付法提婆。复入闲室，经日不出。弟子破户视之，见三昧蝉蜕而去。天竺诸国并为立庙，敬事如佛。。又楞伽经云：善逝涅槃后，未来世当有，南天竺比丘，厥号为龙树，能破有无宗，显我大乘法，得初欢喜地，往生安养国。为佛悬记若此，其功德尚可思议乎？见本传师讳慧文，姓高氏，当北朝魏齐之际。夙禀圆乘，天真独悟，因阅龙树菩萨大智度论，悟三智一心中得。又因读中论至偈云因缘所生法，我说即是空，亦名为假名，亦名中道义，恍然大悟，顿了诸法无非因缘所生；而此因缘，有不定有，空不定空，空有不二，名为中道。既一依释论，是知远承龙树也。师在齐高之世，聚徒千百，专业大乘，独步淮河，时无竞化，所入法门，非世可知。学者仰之，以为履地戴天，莫知高厚。师以心观口授南岳，盛弘南方，而师之门人在北者，皆无闻焉。见佛祖统纪师讳慧思，姓李氏，元魏南豫州武津人也。儿童时，梦梵僧勉令入道。尝于空冢及移托古城，凿穴栖身。除乞食缘，昼夜读法华经，顶礼精勤，不事寝息。久雨湿蒸，举身浮肿；忍心向经，忽尔消磨。又梦普贤乘白象王摩顶，所摩顶上隐起肉髻。年十五，出家受具，梦四十二僧为加羯磨圆满戒法。因读妙胜定经，见赞美禅定，乃遍亲禅学。后谒文师，咨受口诀，授以观心之法。坐禅达旦，遂动八触，因见三生行道之迹。夏竟将受岁，放身倚壁，豁然大悟法华三昧。师此后弘通大乘，初河南衮州，次郢州，次光州开岳寺，次大苏山。每讲大般若经时，为诸恶论师竞以毒药欲断师命。师一心念般若，毒即为消。由此发愿造金字大品般若经及法华经。造毕制愿文一卷，命弟子智顗代讲。至一心具万行，忽有所疑，师曰：如汝疑者，乃大品次第意耳，未是法华圆顿旨也。吾昔于夏中，一念顿证，诸法现前。吾既身证，不必有疑。顗师问：所证是十地耶？曰：吾一生望入铜轮；以领徒太早，损己益他，但居铁轮耳。后避地居南岳，登祝融峰，遇岳神会棋，神诣师曰：师何来此？师曰：求檀越一坐具地。神曰：诺！即飞锡以定其处。神曰：师已占福地，弟子当何所居？师即转一石鼓下，逢平地而止。岳神乞戒，师为说法要。一日谓岳神曰：他日吾有难，檀越亦当有难。。师将顺世，大集门学，连日说法，苦切寒心，乃曰：若有十人不惜身命，常修法华念佛三昧、方等忏悔、常坐苦行者，随有所须，吾自供给。如无此人，吾当远去。竟无答者，即屏众敛念将入寂。弟子灵辨不觉号哭，师诃之曰：恶魔，出去！众圣相迎，方论受生处，何惊吾耶？即端坐，唱佛来迎，合掌而逝，颜色如生，异香满室，陈太建九年六月二十二日，寿六十三，夏四十九。师身相挺特，耳有重轮，顶有肉髻；牛行象步，不倚不斜。平昔御寒，惟一艾衲，缯纩之属，一切不受。所居之处，灵瑞重沓；供物严备，瓶水自满。有诸天童以为侍卫，或现形大小，或寂尔藏身，异香胜迹，不可胜纪。常示众曰：道源不远，性海非遥；但向己求，莫从他觅；觅即不得，得亦非真。又偈曰：顿悟心源开宝藏隐显灵通见真相独行独坐常巍巍百亿化身无数量纵令逼塞满虚空看时不见微尘相可笑物兮无比况口吐明珠光晃晃寻常见说不思议一语标名言下当有偈曰：天不能盖地不能载无去无来无障碍无长无短无青黄不在中间及内外超群出众太虚玄指物传心人不会宝志公尝寄声与师曰：老和尚终日灰头土面，何不向红尘中度众生去？师答曰：三世诸佛为我一口吞尽，有何众生可度？故禅人有南岳峰头思大口，红尘堆里志公心之句，至今传为口实。佛祖统纪大师讳智顗，字德安，姓陈氏，颖川人也。随晋迁都，因止荆州之华容县。父为梁湘东王宾客，孝元帝即位，拜使持节、散骑常侍、益阳县开国侯。母徐氏，温良斋戒，孕师时，每获奇梦。初生之时，神光焕然，兼辉邻屋；凡诸俗庆，并火灭汤冷，为事不成。师尧眉舜目汤肩禹背，具四王之相。年十五，于长沙像前发弘誓，愿作沙门，荷负正法。由精诚感通，梦佛三为摩顶，由是益励其志。但二亲恩爱，不时听许，乃恳切礼诵，冀获解脱。当拜佛时，恍焉如梦，见极高山临于大海，山顶有僧招手唤上，以臂接引。登山见所造像在彼殿内，伸臂僧举手指像而语之曰：汝当居此，汝当终此。后丁二亲艰，始得遂愿。年十八，投沙门法绪出家，从慧旷师学律。后诣大苏山持法华经。宿缘所熏，常好禅悦。慧思禅师名高嵩岭，行深伊洛；十年常诵，七载方等；九旬常坐，一时圆证。乃轻生重法，涉险而去。初获顶礼，思曰：昔日灵山同听法华，宿缘所追，今复来矣！即示普贤道场，行法华三昧，经二七日行道，诵经至诸佛同赞药王菩萨言：是真精进、真法供养，豁然大悟，照了法华。将证白师，师曰：非尔弗证，非我不识。所发定者，法华三昧前方便也。所发持者，初旋陀罗尼也。纵令文字法师，千群万众，莫穷汝辨！于说法人中，最为第一，因代讲般若。思师手执如意于众中曰：可谓法付法臣，法王无事者也。又谓之曰：吾久羡南岳，恨法无所寄。汝可传灯设化，莫作最后断佛种人。汝于陈国有缘，宜往利益。既奉严训，乃共法喜等二十七人，同至陈都，仪同沈君理请住瓦官寺开法华经题，来一日停朝事，公卿毕集。停瓦官八年，讲大智度论，说次第禅门，蒙语默之益者，略难称纪。后徒众多而得法少，乃曰：妨我自行化道，可知群贤各随所安，吾欲从吾志也。吾闻天台地记，称有仙宫，若息心兹岭，展平生之志！陈主有来留连，徐仆射澘涕劝请。匪从物议，直往东川，陈太建七年秋九月也。初入天台，历游山水，度石梁，遇圣僧。虽蒙悬授国清之谶，于时三方鼎峙，悠悠何日？且随途南出，见佛陇、南峰左右映带，最为兼美，即徘徊留意。其夕乃宿定光禅师草庵，定光谓曰：还忆梦中招手事乎？大师虽怀宝穷岫，声振都邑，陈少主顾问郡臣曰：释门谁为名胜？徐陵对曰：瓦官禅师，德迈风霜，禅鉴渊海。昔远游京邑，郡贤所宗。今高步天台，法云东霭。永阳王北面亲承，愿陛下诏之，还都弘法。陈主凡三遣使，皆自手书来诏，悉称疾不当。后更来州敦请，为永阳王切谏，乃赴。立禅众于灵曜，开释论于太极。又讲仁王般若，百座居左，五等居右，陈主亲筵听法于广德殿，谢曰：非但佛法仰委，亦愿示诸不迨！后国败入隋，秦孝王闻风延屈，晋王北面亲承，师曰：大王纡遵圣教，名曰总持。王曰：大师传佛法灯，称为智者。至隋开皇十三年，旋乡说法，以答地恩。十五年自荆下业。十六年重入天台。十七年晋王敦请，出至石城，谓徒众曰：大王欲使吾来，吾不负言而来。吾知命在此，故不前进。于石像前口授遗书云：莲华香炉、犀节如意，留别大王，愿芳香不穷，常保如意。索三衣，命扫洒，令唱法华、观无量寿佛二部经名，说十如四不生等法门，一一法门摄一切法。吾今最后策观谈玄，最后善寂，吾今当入。智朗请曰：不审师居何位？没此何生？谁可宗仰？报曰：我不领众，必净六根，损己利他，但居五品。生何处者，吾诸师友并从观音，皆来迎我。谁可宗仰者，汝不闻三聚净戒是汝大师，四种三昧是汝明导。种种开示教来竟，跏趺，唱三宝名而入三昧。以开皇十七年十一月二十四日未时入灭，春秋六十，僧夏四十。钱忠懿王申请于朝，追谥法空宝觉尊者。宋寍宗庆元三年，以荆门请，加谥灵慧大禅师。具天台别传师姓吴氏，临海章安人。始生三月，能随母称三宝名，有僧过门谓其母曰：此子非凡！因以灌顶为名。七岁入摄静寺，依慧拯出家，日记万言。年二十受具戒，天纵慧解，一闻不忘。陈至德初，谒智者于修禅寺，禀受观法。研绎既久，顿蒙印可，因为侍者，随所住处，所说法门悉能领解。祯明元年，随智者止金陵光宅，听讲法华。隋开皇十三年夏，受法华玄义于江陵玉泉。十四年夏，受圆顿止观于玉泉。至于余处讲说，听受之次，悉与结集，大小部帙百有余卷。传诸未闻，师之功也。师著涅槃玄义二卷、疏二十卷。时隋末兵兴，寇盗群起，师自序云：推度圣文，凡历五载，何年不见兵火？何岁不见干戈？菜食水斋，冰床雪被。其劳苦有若此者。疏成，烈火焚之不爇。师晚年于会稽称心精舍讲说法华，时人赞之，有跨朗笼基，超云迈印之语。唐贞观六年八月七日，终于国清寺，寿七十二，腊五十二。先是，贞观元年同学智晞临终曰：吾生兜率，见先师智者，宝座行列皆悉有人，唯一座空。彼天人曰：却后六年，顶法师来升此座。计岁论期，审晞不谬。吴越王请谥为总持尊者。见佛祖统纪师讳智威，蒋氏，栝之缙云人。家世业儒，年十八为本郡堂长。父母令归纳妇，路逢梵僧谓之曰：少年何意欲违昔重誓耶？因示其五愿曰：一愿临终正念，二愿不堕三途，三愿人中托生，四愿童真出家，五愿不为流俗之僧。盖前身为徐陵，听智者讲经，深有诣入，对智者亲立此愿。师闻愿已，不复还家，即往国清投章安为师。受具之后，咨受心要，定慧俱发，即证法华三昧。唐上元元年欲卜胜地，说法度人，执锡而誓曰：锡止之处即吾住所。其锡自国清飞至苍岭普通山，可五百里。以隘陕不容广众，陵空再掷，至轩辕炼丹山。师既戾止，剪棘刈茅，班荆为座，聚石为徒，昼讲夜禅，手写藏典，于是名其地曰法华。既而学者子来，习禅者三百人，听讲者七百众，常分为九处安居。师身长七尺，骨法古秀。每登座，有紫云覆顶，状如宝盖，鸟雀旁止，有同家畜。法华至仙居上阪约八十里，师每日往返，斋粥禅讲，未尝少违，咸谓有神足通。永隆元年十一月二十八日，趺坐禅堂而化，异香七日不歇。是日众见坐逝于寺，而上阪之人见越檀越舍。至人起灭，其不可测识如此。传法虽众，唯天宫威师为之正嗣。师在太宗朝，名德升闻，召补朝散大夫，封引驾大师，吴越王请谥玄达尊者。见佛祖统纪师讳慧威，姓刘氏，婺州东阳人，总角之岁，深厌劳生，遂入空门，祝发受具。闻法华大弘天台之道，即往受业。刻志禅法，昼夜惟勤三观法门，顿获开悟。时人见其深入威师之室，遂以小威师称之。后归止东阳山谷。师年四十，绝交人事。自法华入灭之后，登门求道者不知其数，传法之的唯在左溪耳。师于高宗朝与法华同封朝散大夫四大师，吴越王请谥全真尊者。见佛祖统纪师玄朗，字慧明，婺之东阳人，姓傅氏，双林大士六世孙也。母葛氏感异梦而有娠，洎生未尝作婴儿啼，每见人则欣㗛盈面。九岁出家受具后，闻天宫盛弘止观，即往求学。未几，一家宗趣解悟无遗。常以十八种物行头陀行。依凭岩穴，建立招提，面列翠峰，左萦碧涧，因自号曰左溪。每言泉石可以洗昏蒙，云松可以遗身世，常晏居一室，自以为法界之宽。心不离定，口不尝药，耄耆之岁同于壮龄。揉纸而衣，掬泉而饮。洗钵则群猿争捧，诵经则众禽交翔，幽栖林谷，深以为乐。一日有盲狗至山，长嗥伏地，师为行忏；不逾旬日，双目俱明。每翘跪祈请，愿生兜率内院；敛念之顷，忽感舍利从空而下。天宝十三载九月十九日，呼门人谓曰：吾六即道圆，万行无碍，戒为心本，汝等师之。即端坐长别。寿八十二，夏三十一。吴越王请谥明觉尊者。具见佛祖统纪师讳湛然，姓戚氏，世居晋陵荆溪，时人尊其道，因以为号。家本习儒，故幼学夙成，在儿童中，超然有迈俗志。年十七访浙右，开元十八年始从学左溪。左溪既没，师挈密藏，独运东南。谓门弟子曰：道之难行也，我知之矣。古之至人静以观其复，动以应其物，二俱不住，乃蹈大方。今之人或荡于空，或胶于有，自病病他，道用不振。将欲取正，舍余谁归？于是大启妙法，旁罗万行，尽摄诸相，入于无间。即文字以达观，导语默以还源。乃祖述所传，着为记文，凡数十万言，使一家圆顿之教悉归于正。曰金錍，曰义例，皆孟子尊孔道、辟杨墨之辞。识者谓荆溪不生则圆义永沉矣。天宝大历闲，朝廷三诏，并辞疾不起。始居兰陵，尝与江淮名僧四十人同礼五台清凉观，师帅徒千指迎送，时人叹其尊师之有礼。有不空三藏门人含光白师曰：顷从不空游历天竺，见梵僧云：闻大唐有天台教迹，可以识偏圆、简邪正、明止观，可能译之至此土耶？师闻之叹曰：可谓中国失法，求之四维！晚归台岭，大布而衣，一床而居，以身诲人，耆年不倦。大兵、大饥之际，学徒愈繁，瞻望堂室以为依怙。建中二年二月五日，示疾于佛陇，语门人曰：道无方，性无体；生欤，死欤，其旨一贯。吾归骨此山，报尽今夕，要与汝等谈道而决。夫一念无相谓之空，无法不备谓之假，不一不异谓之中。在凡为三因，在圣为三德；爇炷则初后同相，涉海则浅深异流。自利利人，如此而已。汝其志之！言乞，隐几而化。寿七十二，夏四十。门人受业身通者三十九人，缙绅先生、高位崇名而屈体承教者又数十人。吴越王请谥圆通尊者。具佛祖统纪师讳道邃，不知何许人。唐大历中，来依荆溪，于佛陇洞悟幽玄，无所疑滞，荆溪嘉之曰：吾子其能嗣兴吾道矣，遂授以止观辅行。师为众开说发明深旨，听者无不领悟。同门元皓一见师大敬服。贞元二十一年日本国最澄远来求法，听讲受诲昼夜不息，尽写一宗论疏以归。既泛舸东还，指一山为天台，创一刹为传教。化风盛播，学者日蕃，遂遥尊邃师为始祖。日本传教实起于此。盘公私谥兴道尊者。见统纪师讳广修，姓留氏，东阳夏昆人。早入邃师之室，研精教观，而向心至行。日诵法华、净名、光明、梵网、四分戒本为常课；六时行忏，晚年弥笃。每岁行随自意三昧七七日，未尝以事废。天台刺史韦珩素重教门，请入郡堂讲止观，珩于即席深有省发，时会听者莫不欣庆。会昌三年二月十六日终于禅林。登门弟子甚众，居上首名物外。盘公私谥至行尊者。见统纪师讳物外，姓杨氏，闽之侯官人，从修师传止观，且说且行。大中末岁，敛跏趺一室，妙入正定，谓弟子曰：汝若不死，至五谷登时，可击磬，引我出。越岁余，弟子如所教，遂从定起。中和五年三月十五日，终于国清。门人元诱、敬林、慧疑皆传道于世，以绍家学。盘公私谥曰正定尊者。具见统纪师讳元琇，天台人，依国清外法师学止观，尽其旨妙。于讲说，不以学徒众寡二其心。一日升座，众集，有异僧十人自外而入，威仪一观。致敬已，坐行末；讲散，复问讯即出。师遣侍者邀之，皆陵空，举手笑谢而去。师当僖昭之际，天下方乱，学教之徒忽散忽聚，以故得定慧之业者艰其人；唯清竦、常操承事日久，洞达无遗。盘公私谥为妙说尊者。见统纪师讳清竦，天台人，依琇法师精思止观，旦夜不懈。及继主国清，说行兼至。时钱氏建国吴越，天台一境有同内地，师领众安处，励其志曰：王臣外护，得免兵革之忧；终日居安，可不进道以答国恩？每临座，高论不已，众莫敢有倦色。门人世业者羲寂、志因、觉满。盘公私谥为高论尊者。具见统纪师讳羲寂，字常照，永嘉胡氏子。幼白二亲求出家，诵法华期月而彻。年十九，祝发具戒，深达持犯，乃造天台，学止观于竦法师。其所领解，犹河南之一遍照也。尝寓四明育王寺，梦登国清；上方有宝幢座，题曰文殊台；栏楯外隔，欲入不可。俄见观音从堂而出，手却行马，低相接。忽见自身与观音体合为一，自是之后，乐说无尽。吴越忠懿王因览永嘉集，有同除四住，此处为齐。若伏无明，三藏则劣之语；以问韶国师，韶曰：此是教义，可问天台寂师。王即召师出金门，建讲以问前义。师曰：此出智者妙玄。自唐末丧乱，教籍散毁，故此诸文多在海外。于是王遣十使，往日本国求取教典。既，王为建寺螺溪，扁曰定慧，赐号净光法师，及请谥天台诸祖。一家教学，郁而复兴，师之力也。雍熙四年十一月四日寝疾，嘱门人不许哭泣祭奠。言已即瞑目，寿六十九，夏五十。传法弟子百余，外国十人，义通实为高弟。天台官民先会传戒者，共迎师真相于开元寺，缟素致祭，哀动一城，天为惨色。盘公私谥净光尊者。见统纪师讳义通，字惟远，高丽国族，姓尹氏。梵相异常，顶有肉髻，眉毫宛转，伸长五六寸。幼从龟山院释宗为师，受具之后，学华严、起信，为国宗仰。晋天福时，来游中国，至天台云居韶国师轮下，忽有契悟。及谒螺溪，闻一心三观之旨，乃叹曰：圆顿之学毕兹辙矣！遂留受业。久之，具体之声浃闻四远。欲括囊东归，假道四明。郡守太师钱惟治咨问心要，请受菩萨戒，乃固留之曰：或尼之，或使之，非弟子之力也。如曰，利生，何必鸡林乎？师曰：缘既汝合，辞不我却。因止其行。漕使顾承徽舍宅为传教院，太平兴国六年赐额为宝云。师敷扬教观几二十年，升堂受业者不可胜纪，惟法智、慈云为上足。常呼人为乡人，有问其故，曰：吾以净土为故乡，诸人皆当往生，皆吾乡之人也。端拱元年十月二十一日，右胁而化。阇维三日，舍利盈满骨中。门人奉葬于育王寺之西北隅，寿六十二。具统纪师讳知礼，字约言，四明金氏，父经与母李氏祷于佛，梦神僧携童子遗之，曰：此佛子罗罗也。暨生，因以为名。七岁丧母，号哭不绝，白父求出家。太平兴国四年，从宝云学教观，始三日，首座谓之曰：法界次第，汝当奉持。师曰：何谓法界？座曰：大总持法门圆融无碍者是也。师曰：既圆融无碍，何有次第？座无对。居一月，自讲心经，听者服其夙悟。五年，其父梦师跪于宝云之前，以瓶水注于口。自是，圆顿之旨一受即了。端拱元年宝云归寂，师复梦贯宝云之首，擐于左臂而行。即自解曰：将非初表受习流通，次表操持种智之首化行于世耶？淳化闲始受请，主乾符。因学徒繁集，遂徙居保恩院，道法大炽，为学徒渊薮。日本尝遣徒持二十问，询求法要。师答之，咸臻其妙，天台之教莫盛此时。真宗皇帝知名，遣中贵人至其居，命修忏法，厚有赐予。尝偕十僧修妙忏三年，且约以忏罢共焚其躯，庶以激怠惰而起精进。翰林学士杨亿、驸马都尉李遵勖，尝荐师号，遐仰道风，白丞相寇准，奏紫服及法智大师号；复奉书为贺，兼劝请住世。师以公私意勤，竟沮前志。门人本如上堂，请益经王之旨，师曰：汝为我作三年监院来！如依言，三年办事竟，特上堂咨问。师乃大喝一声，如豁然开悟，乃呈颂曰：处处途归路时时复故乡本来成现事何必待思量其开悟人，随机施设，有若此者。复集十僧修大悲忏三年，又修光明忏七日为顺寂之期。方五日，结跏趺坐而逝，实天圣六年正月五日也。年六十有九，僧腊五十四。经月，发龛以视，颜肤如生，瓜发俱长。茶毗，舌根不坏，舍利不可数。门人禀法领徒者三十人，入室四百八十人，升堂千人，所著述至多。师以上智之才，当中巽之运，东征西伐，再清教海，功业之盛可得而思？自荆溪而来，九世二百年间，备众体而集大成，辟异端而隆正统，惟师一人而已。呜呼盛哉！统纪圆教六即判位：
夫新衣无孔，不可补之以缕；宿殖淳善，不可加之以罚。吾初在浮度中处金陵，前入天台，诸来法徒各集道业，尚不须软语劝进，况立制肃之？后入天台，观乎晚学，如新猿马，若不控锁，日甚月增，为成就故，失二治一，蒲鞭示耻，非欲苦之。今训诸学者，略示十条，后若妨起，应须增损，众共裁之！
第一、夫根性不同，或独行得道，或依众解脱。若依众者，当修三行：一、依堂坐禅，二、别场忏悔，三、知僧事。此三行人，三衣六物，道具具足，随有一行，则可容受。若衣物有阙，都无一行，则不同止。
第二、依堂之僧，本以四时坐禅、六时礼佛，此为恒务；禅礼十时，一不可阙。其别行僧行法竟，三日外即应依众十时。若礼佛不及一时，罚三礼对众忏；若全失一时，罚十礼对众忏；若全失六时，罚一次维那。四时坐禅亦如是。除疾碍，先白知事则不罚。
第三、六时礼佛，大僧应被入众衣，衣无鳞陇若缦衣悉不得。三下早集敷坐，执香炉胡跪。未唱诵不得诵，未随意不散语话。叩头弹指，顿曳屣履，起伏参差，悉罚十礼对众忏。
第四、别行之意，以在众为缓故，精进勤修四种三昧。而假托道场，不称别行之意，检校得实，罚一次维那。
第五、其知事之僧，本为安立利益，反作损耗，割众润己，自任恩情。若非理侵一毫，虽是众用而不开白，检校得实，不同止。
第六、其二时食者，若身无病，病不顿卧，病已差，皆须出堂，不得请食。入众食器，听用铁瓦；薰油二器、瓯碗匙箸，悉不得以骨角；竹木瓢染皮蚌，悉不得上堂。又不得摚触己钵，吸啜等声；含食语话，自为求索；私将酱菜，众中独啖。犯者罚三礼对众忏。
第七、其大僧小戒，近行远行，寺内寺外，悉不得盗啖鱼肉辛酒；非时而食，察得实，不同止。除病危笃，瞻病用医语，出寺外投治则不罚。
第八、僧名和合，柔忍故和，义让故合。不得诤计，高声丑言、动色两竞者，各罚三十拜对众忏；不应对者不罚。身手互相加者，不问轻重皆不同止；不动手者不罚。
第九、若犯重者依律治；若横相诬，被诬者不罚，作诬者不同止。若学未入众时过，众主不受，学众未摄故。彼自言比丘故入众，来犯重诬他者，治罚如前。
第十、依经立方，见病处药；非于方，吐于药，有何益乎？若上来九制听忏者，屡忏无惭愧心，不能自新，此是吐药之人，宜令出众。若能改革后，亦听还。若犯诸制，捍不肯忏，此是非方之人，不从众纲，则不同止。
夫丛林以安众为务，安众以清规为要；一无清规将，使师不师、弟不弟，兄友之义亦乖，法属之情尽绝，佛法扫地矣。丛林云乎哉？不慧滥登讲座，相从者颇众。所谓大林之荆棘，大田之莨莠，何物无之？苟不预为耘斫，其疾嘉木、败大本，为害者不小。然准佛法而治，无智者反迂而不信；凭官法而讼，有识者又耻而不录。今皇法佛法相参为用，谨遵洪武圣谕六条，高书于上，以内典之意通释于下，使知机者自知退避，何必待斧斤然后为快哉！
孝顺父母：在家二亲，生肉身之父母也；出家师长，生法身之父母也。生身父母之恩当报，法身父母之恩可忤逆乎？有违此谕者，不许共住。
尊敬长上：在家长上，伯叔兄长之类也；出家长上，师伯叔兄长之类也。在家长上宜尊，出家长上可慢乎？有违此谕者，不许共住。
和睦乡里：乡里，一乡一里，比邻之亲友也；出家则以义而聚，天下四海孰非乡里？其或不以六和处众，而且斗构是非，自作教人，殊失融通之道。有违此谕者，不许共住。
教训子孙：徒属，出家之子孙也。先以世道教以义方，后以佛法镕其性地。其有事徒如事师，视师如视徒，此绝伦理之人也，不许共住。
各安生理：世之生理，士农工商也。出世生理，缮性则资以三学，所谓戒定慧也；养身则助以四事，所谓饮食、衣服、卧具、医药也。佛制出家当依三法，一者循方持钵，二者信心檀越净施，三者依栖丛林说净而受。有违此而别行生理者，不许共住。
毋作非为：遵前五谕，事事皆是；违前五谕，件件皆非，杀淫、欺妄、奸盗、诈伪，靡所不为矣。有违此谕，不许共住。
右七十六卷，天圣二年慈云奏入大藏。
右共三十三卷未入藏。
右四十一卷阙本。
寓言记。
祥符旧志。