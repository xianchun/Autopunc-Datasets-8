吳傅朋郎中書來，嘗得李伯時所畫震旦第一祖西歸像，相需以贊，說偈寄之其來何求？其去無得。寂漠度嶺兮萬里獨行，清白傳家兮九年一默。針芥投而妙不可名，毫厘差而敝不可塞。知過而改，知難而退。誰去誰來？自買自賣。當面諱卻兮滿眼烏華，望涯贊之兮隔身鯨海。
長蘆駕浪，只履西歸。求支那之法器，付屈眴之田衣；度九年之緘默，印二祖之靈知。海犀酣月而暉，寒烏帶雪而飛。機前自得兮頂目四照，迷相逢兮鼻頭下垂。水著秋清兮湖光湛湛，山銜落日兮云錦輝輝。
山擁云腴，水懷月晝，照徹體前，湛存身後。機頭梭路微分，針鼻線芒初透。靈涵萬象兮彼不遺余，坐斷十方兮我無滲漏。
弟子薄堅仁以幅縑寫圓悟禪師像，徑山裕、虎丘隆二高弟侍焉。紹興丙辰二月八日，予乞食之蘇臺過其家，且出以相示。再三有請，輒隨喜贊云力世佛宗，心傳我公，一拳活計，一喝家風。影草呈機也，三圣卻瞎；精金出冶也，百丈還聾。綽綽有裕，恢恢而隆。阿難迦葉之多聞抖擻，目連鶖子之智慧神通。真得不借之應，大同不宰之功。百川曲折兮自然到海，萬象森羅兮不可逃空。
雪松孤，懷云石癯。妙存而有也不有，獨照而無也非無。萬象勿能逃空王之印，眾色莫我染靈蛇之珠。金雞啼寒兮曉分夜戶，玉兔弄魄兮瑩徹冰壺。
孤坐默默，倚杖沈沈。石懷云而無像，松嘯風而有音。應兮珠盤不撥而自轉，湛兮玉井隨汲而彌深。諸塵不受兮十分清氣，三際無寄兮一片閑心。
默默傳真，如何指陳？性月不夜，心華長春。凈有容兮海印，應無爽兮谷神。覿面相呈諱不得，煩君為我洗清貧。
古澗退潦，寒林著秋。山空云自在，水凈月相投。向道底心非世用，更嫌何處不風流？
阿儂是誰？恰恰相隨。眉毛垂眼尾，鼻孔壓唇皮。默默機輪何處轉？玉人踏破吠瑠情閑口快，眼深鼻隆。有時對云水，無可展家風。夢鶴臥寒兮月魂泣露，冥鴻望斷兮秋色摩空。
黃瘦厭厭，風規冷嚴。萬機閑暇，一味清恬。心宗提簡默，手段掃廉纖。歲寒不變兮虛懷若竹，道妙難傳兮有口如鉗。
槁寒初不展家風，默默神游透劫空。百草頭邊興化事，自然秋色水天同。
似與不似，毫厘千里；真與不真，大方一塵。理無生兮如夢事，妙不死也如谷神。徹見淵源方是我，了知變態無別人。
身心廓如，手段卷舒，似華作蜜，如井覷驢。外不痕兮空印普應，中無象兮道環常虛。亡機孤坐兮自不為礙，把臂同行兮誰敢相疏？
床倚杖蔾，權名住持。久默鉗口，一笑伸眉。云水誰相問？家風自不知。明白寧居兮河空月轉，寂寥無象兮雨霽天垂。
貌古骨癯，云閑月孤。相隨似有，認著還無。三千界內誰相外？雙六盤中不到輸。
胡床寒坐，卓卓只個，虛空唱兮萬象和。道契環中有智游，言滿天下無口過。
默默家風，云摩霽空。露月夜爽，天水秋同。人傳眉目好，我道骨頭窮。華須凝粉蜂房蜜，掛轂流魂犀角通。
誰道物齊？俱亡品題。欺唇一鼻直，盍眼兩眉低。大千同入印，三世未分畦。斫額望之不及，擬心思也還迷。
枯坐清嚴，真宗劇談。一明無異相，萬化是同參。牛頭轉覺病懶，鳥喙不用華銜。甘分住山三束篾，等閑對客七斤衫。
畫得似誰？胡床黲衣。默游彷佛，去就依俙。洞山錦開縫，云巖絹下機。功亡妙盡看消息，野水磨秋白鳥飛。
面瘦頰凸，眉棱眼深。默亡所住，妙在而今。鱗潛寒水，鶴夢月林。應聲應色分身也，拍手家家觀世音。
寫出夢中身，你道真不真？槁寒秋在眼，淵默醭生唇。道環誰謂無象？空谷自來有神。父子不傳些子妙，白首儂家老斵畫手未相識，默心誰與知？千峰歛云腳，一月濯風漪。墻面袖雙手，對緣橫兩眉。驚龜之縮兮愧有其兆，逸鳥之翔兮情亡所羈。
瘦削而黃，慣窮不忙。閑情許淡，默味能長。靈犀之通一點暉，老蚌之蘊千年光。而今到處相隨去，頭頭的的露堂堂。
大一無外，小一無內，一兮一兮，靡所不在。心地凈亡塵，肉山閑弗礙。道環中絕端倪，空印何文彩？風凄凄兮秋落遠山，波爛爛兮月浮滄海。
默默蒲禪，空空世緣，誰賡白雪？我得青氈。萬法之機開兩拳，千僧之檐著一肩。戲蝶栩栩兮物齊春夢，飛鴻冥冥兮字沒秋煙。
不是恁麼形像，剛地起模畫樣。從來萬法同根，究竟虛空等量。可中二浙說禪，分外三河口強。深藏那也，煙蓑臥云；大用現前也，風舟駕浪。
畫得幾成，精神許清。秋高月轉，天淡河橫。出家如有以，處世似無情。而今鬧相將去，撥動眉毛眼更明。
喬喬楚楚，叢林規矩。萎萎羸羸，枯木風姿。宗乘壁掛口，師友雪生眉。住山事拙束三篾，對月機鳴度一絲。
顛毛間白發，眉睫裹青瞳。食指一肩重，門風四壁空。諸根亡偶宗家妙，萬慮不搖心匠工。
野水秋自瘦，枯山春復肥。胡床放得穩，默默坐亡機。電流柄拂，云入田衣，位分偏正兮道出離微。
骨氣能樸，精神愈憨。閑身無所系，冷眼莫相瞞。遠霽摩秋兮天河斗轉，清霜結夜兮月窟蟾寒。
雙奮拳空，一擔肩重。材本不堪，心元無用。鶯院華香，蜂房蜜凍。喝時耳朵三日聾，扭處鼻頭連歲痛。
口方鼻直，眉棱眼深。未填溝壑，還礙叢林。萬象無得剩法，三世不見閑心。字鴈沒而寒煙淡淡，華鱗潛而秋水沈沈。
只個家風，窮而卻通。於其間內紹外紹，在許轉功借功。至游而默，妙用而沖。氣溫溫而春活，心湛湛而秋空。相隨來也兮頭頭契同。
發長帶雪，骨瘦橫山。身心冷淡，云月高閑。三條蔑束兮道情自槁，五葉華開兮春信那慳。
曲木床頭，心空默游。沙寒黃葦雪，風細白蘋秋。靜可久兮山瘠樹老，動無羈兮云行水流。
雙眉低垂，兩目清冷。著于萬象森羅，更沒一絲欠剩。秋霜鶴老夢寒，霽月夜摩松頂。
虛空借得作身，萬象相隨為伴。縱橫人道十成，點撿誰知一半？看看！青山崢嶸，白云零亂。許牧童歸未歸，鐵牛一掣金繩斷。
秋生木老，水退沙隆。眉骨陰晴輕重，鼻筒子丑疏通。身心霽月，蹤跡流蓬。默坐胡床兮不欲說黑道白，閑倚柱杖兮誰能畫西指東？
發將雪白，面作茶黃。觸動眼三角，忘言口四方。明月松頭鶴夢，香風蓮底龜藏。凈極發光光自照，虛空鳥印不成章。
恬然正觀，山空水寒。河漢橫而斗潤，云霧歛而秋寬。如仇學子兮怒眼三角，無位真人兮赤肉一團。
老覺雪入鬢，凈若秋摩心。寒枯坐曲木，緘默飽叢林。氣韻寥寥兮風清山瘠，性靈湛湛兮月落潭深。
太虛之心，萬象之身。濯濯水中月，英英華上春。而今到處相逢也，眼無筋一世貧。
淵默之得，不可文墨；流應之功，不可形容。秋入野水，月行霽空，影像名字，且喚天童。
風日面皮，秋山眉目。閑情肖水云，野性從麋鹿。憨憨少室九年，草草曹溪一宿。窮根徹源，出髓敲骨。明回老兔宮，冷下蒼龍窟。諸人名邈兮搖手未然，萬象森羅兮點頭具足。
伎倆俱無，身心淡如。霽月自分照，閑云從卷舒。疋上不足，疋下有余。少室謾傳衣鉢，曹溪不識文書。
一色功回，雷云凍開。萬機俱罷，風月轉夜。空空谷有神，欣欣木有春，而今何處不分身？
說時不借口，用處不依身。天寒絕飛鳥，潭凈無游鱗。點活眼，著精神，野草閑華自在春。
雨霽云收，山寒水秋。心目自照，言象俱休。滿十方而智應，廓三世以神游。虛空那礙東西壁，明月解隨南北舟。
面孔風埃，身心冷灰。鯨飲海乾而珊瑚露，龜藏泥暖而芙蓉開。向去卻來其間，變態也掣電轟雷。
忒煞覺老，寒而且槁。古巖春遲，澄潭秋早。心無象也，月影未回；物不爭也，風吹便倒。
只者赤肉一塊，說甚清奇古怪？平生懶似牛頭，度世憨如布袋。不空而空，無在而在，法法唯心，塵塵三昧。問渠是假是真？兩彩而今一賽。
眉低不愁，眼深非惡，鼻孔累垂，口唇齷齪。月明破夜兮野水懷秋，霽色摩霜兮閑云投壑，能錯落縱橫十字兮妙提一著。
誰能目眴眉揚？每笑手亂腳忙。守魯祖之簡默，得南泉之平常。明心秋月，活物春陽。鑄機器也，模范大小；據叢林也，規矩圓方。
畫工出脫它，精神較得些，草不萌，藏香象，匣無縫，吼青蛇。春雷開眾蟄，暖律發千華。想是平江人見笑，去年才去又來耶。
云樹蒼蒼，泉石鑿鑿，倚杖坐其間，此心自空廓。秋月濯滄溟，春風在林薄。游魚下藻玉溪寒，字鴈沒煙天宇闊。
眼空，毛芥不立；心空，海岳可容。便與打成一片，尚猶笑道疏蹤。虛空那掛劍？死水不藏龍。轉色轉功家法子，蘆華明月後相逢。
怒眉瞋目，枯腸空腹，面冷莫觸，氣清可掬。乘仙搓而棹星河，握玉斧而修月轂。真見法以唯心，妙契神於即物。
鼻孔修直，眉毛低垂。閑來一默，凈掃余思。秋水連天摩霽色，春風著木見游絲，撒開捏聚兮只個些兒。
頭雪老，面肉肥些。骨寒窮鬼子，情淡道人家。謗佛謗祖，撒土撒沙。明月犀玩兮暉通其角，迅雷象驚兮文理其牙，未把家風兮草草傳耶。
氣韻能清，眉目似笑。深深入大道之環，默默守群機之要。鬧隨緣，虛中分照。用作家之鉗鎚，與本分之草料，千毳相從兮俱求參飽。
胡床小小身，握塵默而神。喚醒曠劫之夢，瀝乾滄海之津。霽空摩塵，風月重輪。群機活活物中眼，一點英英華上春。
覺之微妙，未痕朕兆。徹造化之源，據生殺之要。至虛而獨存，當明而隱照。筑筑磕磕兮鼻孔累垂，哆哆和和兮舌頭狤獠。
眉棱棱，眼尚尚，自愛情閑，人嫌面冷。片云出岫之心，孤月濯潭之影。絕憐百億分身，恰滿三千化境。
赤肉穿多孔，臭骨褁閑皮，已是不著便，更將描畫伊。一柄拂聊為伴手，三世佛誰敢稱師？鯨怒飲乾滄海水，月明爛爛珊瑚枝。
器宇潭潭，風骨巖巖。云夢之氣吞八九，嵩少之道落二三。守一爻生成之機紐，秉諸祖烹鍛之鎚鉗。捏聚放行也，肖岳蓄而海涵。
閑兮無寄，用也不痕。月雖能現影，云自不生根。活卓卓，諸塵莫混；明歷歷，曠劫長存。相隨鬧市堆中去，普光三昧發門門。
不以律拘，不以禪縛。說法口窄，默游步闊。草木陽春來，池塘明月落，何妨處處相安著？
天童比丘還相識不？白發寒巖雪，青瞳古澗秋。現身不墮類，分影也隨流。它日果能窺頂相，晴云似放去山頭。
白云之身，寒月之心。性靈麋鹿，氣韻山林。不墮兩頭兮匪明匪暗，全起三際兮誰古誰今？
說也說不破，畫也畫不成。慷慨鼻氣通快，清閑眉棱覺輕。靜不得像，動不流情。十方三世無安處，歷歷諸緣頭上行。
圓顱方衣，靜樞活機。天空云淡淡，潭凈月依依。十分化事成華木，默默冰壺春信歸。
握筇之像，對機之身。六根攝一處，三昧起諸塵。蚌腸孕於月明之夜，蟄戶開於雷動之春，個般手段兮分付善應之人。
看看！靜見其端，星河斗濕，月窟蟾寒，體無棱縫，用絕痕瘢。不須喝彩還贏也，已見雙雙六在盤。
春山似肥，春雪才曦。默中有句，用也無機。不來而來兮非三界之籠絡，無住而住兮是二儀之范圍。
曲木床穩，刺梨杖橫。攬五宗之家法，據萬象之主盟。秋半風清，霽空月明。水云模楷兮無禪可說，叢林規矩兮不令而行。
棱眉眼自深，闊口笑吟吟。崢嶸一片膽，疏豁十方心。默默春回萬象，星星雪點孤岑，恁麼來也兮不用相尋。
坐曲木床，握烏藤杖，鑄佛祖之楷模，活叢林之氣象。儞
莫來虎口撩須，誰更敢蛇頭揩癢？
袈裟在肩，柱杖入握。未動六爻，全提一著。分身是處相隨，當面不須諱卻。
笑含口角，喜在眉棱。一默照源底，三乘空葛藤。清白濯秋之月，光明破夜之燈。柱杖有時橫膝上，個般面觜得人憎。動而靜，虛而應，專氣致柔，湛神如凝。一住天童，十分沒興。
廬陵米價百念升，趙州蘿卜半千秤。只麼郎當住持，洎合殃殺性命。省不省，腦後更將楔釘。噫！
閑云卷雨，野水懷秋。一心絕待，六處不收。是個面觜兮還相識不？
胸中事簡，面上氣和。白頭隨我老，青眼見人多。一身幸且慚愧，千鉢相從奈何？曲木床頭坐不語，玉蟾推月過星河。
發白星星，心監靈靈，隨機說法，應物現形。天與之清，地與之寧，野云曳曳兮山月亭亭。
家風貧自慚，面孔惡人嫌。點漆之眼有角，截筒之鼻無尖。顛毛寒覆雪，項癭暗消鹽。說妙談玄兮遲鈍口觜，呵佛罵祖兮誑嚇閭閻。
禪床默默，無得之得。寒淡賦心，清貧入骨。秋徹鮫人之家，霜摩老兔之窟。萬象影中兮自縱自橫，百草頭上兮隨出隨沒。
眼低眉棱，骨寒肩聳。道情閑不羈，禪膽老能勇。流水清而月隨，青山瘦而云擁。諸緣廓凈兮拈卻頭皮，一句妙圜兮好看鼻孔。
且道是何面觜？剛地無風浪起。默默閑自照心，了了倚誰傳髓？白鷗暮落煙沙秋，寒臥蘆華明月。
是處分身，如谷之神。有應之月，無私之春。行將五路開雙手，一切門頭只個人。
虛而通，用而沖，默游量外，直照環中。云水一身瘠，家風四壁空。相逢有知己，點指識渠儂。
雙目寒青，秋水冷冷。半顛衰白，春雪星星。山霧霏霏文豹變，松月娟娟夢鶴醒。妙應方圜兮了無外法，塵緣俯仰兮初不吾經。
鶴老松孤，泉寒石癯。鏡之對像，谷之答呼。萬緣雜錯不是有，一點靈明不是無，湛存妙應兮機輪活樞。
山林之姿，水月之像。雷潛九地之中，春在百華之上。隨緣半合半開，分付全收全放。淵默家風，縱橫伎倆。道超情也，萬法齊平；心出礙也，十方通暢。
靈靈而真，默默而神，眉毛低盍眼，鼻孔直欺唇。千華上何須問佛？百草頭自然有春。一微塵也來說法，三千界內不礙分身。
唇口能緘，眉目如笑，應外而沖，虛中而照。全身放下是全身，一點獨靈常了了。
野云情態閑，秋山風骨瘦。真照也，默默而靈；湛存也，綿綿而壽。圓蒲曲木兮清白傳家，老鶴蒼松兮歲寒去就。
云容閑而未收，月魄湛而不流。嚴凈身器也，依律而住；虛明神宇也，唯道而游。凜凜清姿兮顛毛覆雪，寥寥霽色兮心監含秋。
木老春遲，山寒雪早。潮退珊瑚林，霽空明月曉。守默自如，對緣恰好。得往得來，隨起隨倒。龍潭覷破天皇，馬祖踏著水潦。
芙蓉之枝，丹山之兒。一絲聯自信，三昧約誰知？珊瑚寒月墮影，琥珀老松流滋。諸緣豁凈兮山空秋壯，萬態變通兮華麗春脂。
為敦上人下火云：青天白日大年朝，習習柔風在柳條。珍重敦禪歸去也，上船渡口看回潮。明了了，寂寥寥，萬劫千生一念超，坐斷十方無向背，底時方見獨孤標；其或未然，伏惟尚向！
為了塵上座下火云：了於無了安有塵？塵不自塵安用了？塵既消亡了也空，此時妙合圓常道。大眾切莫似止濼困魚，棲蘆病鳥，絕廉纖處急回頭，塵塵剎剎無邊表。
為成上座下火云：禪人宗成，符到奉行。棄舍六和合，還復一精明。如今行主歸何處？冷落渠家傀儡棚。正恁麼時，且道成上座落在什麼處？還相委悉麼？夢鶴不驚明月冷，臥龍長畏碧潭清。
為了知上座下火云：靈靈不昧，了了常知。祖師印可彼當機，今日了知端的否？莫嫌燒卻路行衣。
為三僧下火云：即生死中無生死，拈卻面前案山子。無生死中示生死，家家門前火把子。火把子本如是？未如是？德權祖觀慧珍，今日不須回避。
為道智上座下火云：與麼去也，古人道：智不到處，切忌道著。覺上座不識好惡，向者僧無生路頭指注去也。有生有滅屬因緣，泣盡寒枝蛻殼蟬，轉身一路還知否？出草金蛇角指天。
為二僧下火云：義昉與祖濡，今日偶同途，去如殘月下層嶺，來似白云生太虛。羊角從來不是有，兔角從來不是無。塵境消亡空劫事，木人手執夜明符。
為二僧下火云：宗璟義喆，六門迹絕。舊路重行底時節，猿哀楓樹霜，鶴夢蘆華雪。一棹清風歸去來，鐵船滿載滄溟月。
為二僧下火云：宗因上座，慶緝禪師，生也同門受業，死也一路荼毘。生死因緣似有期，天水寒清成一色，合同船棹碧琉璃。諸仁者！正恁麼時，合作麼生委悉？鶴鷺竝頭踏雪睡，月明驚起兩遲疑。
為二僧下火云：道弁與文俊，如今謝世緣，不得云堂共除夜，相將何處作新年？去時欲識正偏路，回日重論平實禪。歲盡年窮一句子，東村王老夜燒錢。
義上座，太忙生，時節相催即便行。本地生來元有種，舊山歸去可無程。性火真空性空火，洞然全體是光明。
禪人鳳翱，數盡難逃。六處渾無影迹，十方不立秋毫，好看前路崎嶇處，難似天臺過石橋。正恁麼時如何？泥牛踏破澄潭月，頭角崢嶸鼻孔高。
守和化去欲荼毘，政是人間禁火時。不肯湖山作寒食，未知何處著生衣？只如此陰已謝，彼陰未成，一著落在什麼處？穩駕泥牛耕大海，倒騎鐵馬上須彌。
江云冉冉草離離，華落春殘客去時。古渡舟橫人不見，是須記取卻來期。凝上座，知不知？水沈沈，泥牛穩臥；煙冪冪，玉鳳來儀。攂
鼓轉船天欲曉，片帆高掛順風吹。
潛山山下石牛兒，揀擇俱亡步坦夷。頭角低回來處路，洞門窈窕白云飛。與麼行履猶是元俊直歲向去底事。且道轉身一路又作麼生？空劫無安處，優曇火開。
滅而非滅，生而不生，髑髏眉底葡萄英，木人招手春風暖，石女搖頭夜氣清。諸仁者！未有長行而不住，未有長住而不行，性火真空性空火，通身一段凈光明。正恁麼時，便恁麼去。
明月圓時岐路，曾來著弊脫珍。白云斷處家山，卻去幕天蓆地。七十年一場夢寐，一千僧此地因緣，好惡莫詢今日事，死生爭奈那人何？
是生是死，不道不道！個事渾侖無孔竅。念盡脫鉤魚，情起投羅鳥。喜上座，了不了，莫問是非都一掃。到家就父卻回頭，冷月依俙煙樹鈔。
三界從想有，百年成夢游，忽爾賊風吹劫火，翻然大海滅浮漚。高上座，賦歸休，透脫六處，撒開兩頭。云山有路平如砥，月戶無人冷似秋。
四大分離，六門空寂，真實底人不出不入。分明火後一莖茆，切忌相逢不相識。
菩提棹，般若舟，死生海任橫流。既以風前得妙，何妨鬧刺頭？有手段要去便去，隨高低作馬作牛。不見道：時中解銜一莖草，當處親近有來由；其或未然，臨崖看虎眼，特地一場愁。
風骨不露，水泄不通，衲僧行履妙無蹤，門掩三秋兮人歸何處？天無四壁兮月上中峰。
眼光落，谷氣消，六窗不見獼猴跳。空索索，寂寥寥，破屋從它野火燒。歸去客，笑頭搖，蒼鷹掣斷紫絲絳。正恁麼時如何行履？良久，云：坐斷兩頭，古渡風恬。船到岸細行一步，清秋月冷鶴移巢。
生而不生，滅而不滅，歸去來兮紅爐片雪。
大眾！四蛇篋壞，六賊家破。空空空處露躶躶，只將者個參一生。還以一生參者個，只者個，是什麼？良久，云：通身慧焰放光明，性火真空性空火。
蛇退皮，蟬蛻殼，一點靈光何縛脫？祖隨上座衲僧家，黑白未分提一著。春風吹夢歸故鄉，大道無塵穩下腳。今夜寥寥松月寒，舊巢不見千年鶴。
生也不道，死也不道，深固幽遠無人能到。今日為了宗上座，指出五路頭，放開一線道。正來偏去兮兔浴星河，出離入微兮猿啼月嶠。
死活路岐非異道，虛而靈兮空而妙。趙州曾問賣油翁，不許夜行投曉到。諸禪德！若向者會得，先天地生而不為早，後天地生而不為老。識取天臺把箒人，寒巖有雪無人掃。
無位真人出面門，神通游戲日紛紛。如今放下钁頭去，大地山河無處存。大眾！且道從什麼處去？須知云外千峰頂，別有靈松帶露寒。
為育王聰和尚起龕云：收爽氣吞秋，老驥放出廄，蒼鷹掣斷韝，妙存群象外，機轉一絲頭。向去西風能墮葉，卻來明月解隨流。
入塔，師舉骨云：悠悠身世夢回休，一穴山根痊骨頭。有力負趨今始覺，定知夜壑不藏舟。歸去來兮記得路不？葉落歸根天地秋。劫外清虛兮自然神照，壺中寬廓兮不礙仙游。正恁麼時，當恁麼去。
入塔，云：人間夢破那邊游，妙凈真明月魄秋。理智如如分化迹，正偏歷歷轉機頭。蟄龍須要吟枯木，活眼何妨照髑髏？記取行行通變路，青山黯黯白云浮。
入塔，云：緣集成身，蘊壞成塵。長生路上往來人，而今撒手還家也，霽色含秋月一輪。
入塔，云：智入環中合本真，秋霜摩月凈無塵。十分清白傳家事，一點靈明舊主人。剪斷情緣三際夢，瀝乾識浪四溟津。是須莫坐它床榻，萬化樞機妙轉輪。
入塔，云：形質燒殘唯有骨，骨頭撒卻元無物。一段靈光不覆藏，天上天下皆充塞。菩提變通之場，涅盤啟處之窟。隨陽鴈回兮白云外來，破夢鶴飛兮青天沒。
入塔，云：骨灰散卻斷因緣，松靜風恬月正圓。去去去時須記取，壺中別是一家天。底時節，須轉旋，退時是正進時偏。湛明清凈毘盧佛，不怕塵泥廝輥纏，惺惺著，恁麼去。
入塔，云：幻滅非無，圓覺非有，虛而長靈者誰？死而不亡曰壽。嚴風摩洗天容清，寒木搖落山骨秀。虛明田地歸去來，半夜長空月如晝。