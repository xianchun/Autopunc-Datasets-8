第二、釋通名者，經一字也，具存胡音，應云薩達磨分陀利修多羅。薩達磨，此翻妙法；分陀利，此翻蓮華。已如上釋。修多羅，或云修單蘭，或云修妒路。彼方楚夏，此土翻譯不同，或言無翻，或言有翻。釋此為五：一、明無翻；二、明有翻；三、和融有無；四、歷法明經；五、觀心明經。
言無翻者，彼語多含，此語單淺，不可以單翻復，應留本音。而言經者，開善云：非正翻也，但以此代彼耳。此間圣說為經，賢說子史，彼圣稱經，菩薩稱論，既不可翻，宜以此代彼，故稱經也。
既不可翻，而含五義：一、法本，亦云出生；二云微發，亦云顯示；三云涌泉；四云繩墨；五云結鬘。今秖作五義，不可翻。今於一中作三，三五十五義。一、教本；二、行本；三、義本。今廣釋之。
言法本者，一切皆不可說；以四悉檀因緣，則有言說。世界悉檀說，則為教本；為人、對治，則為行本；第一義悉檀，則為義本。所言教本者，金口所說，一言為本，派出無量言教，若通若別，當時被物，聞即得道，故經言：一一修多羅復有無量修多羅以為眷屬。若後人不解，菩薩以佛教為本，作通論、別論申通別經，令佛意不壅，尋者得道，良由其論有本故也。諸外道等雖有所說，不與修多羅合，戲論無本，不能得道。
經是行本者，示人無諍法，導達通塞，開明眼目，救治人病。如教修行，則起通、別諸行，從此至彼，入清涼池，至甘露地。泥洹真法寶，眾生從種種門入，故知經是行本。
經是義本者，尋一句詮於一義，尋無量句詮無量義，或尋一句詮於無量義，尋無量句詮於一義，若通若別，尋詮會入，故經是義本。
束此三種為法門者，教本即是聞慧，行本即是思慧，義本是修慧。見真法本之義尚已多含，故不可翻也。或言出生，例此可知。
二、含微發者，佛以四悉檀說，言辭巧妙，次第詮量，初、中、後善，圓滿具足，如大海水漸漸轉深。聞教之者，初聞世界悉檀，次第領受，分別法相，微有解生，漸漸增長，明練通達。又遍讀諸異論，廣知智者意，多聞強識，以至成佛。就此即約教論微發。
初聞為人、對治，即能起行。始人天小行，次戒定慧入無漏行，見道、修道，遂證無學。從小入大，終于妙覺，是約行論微發。初聞第一義悉檀，展轉增廣，入於聞、思、煖、頂、世第一，次入見諦，得真第一義，次入修道至無學。從小入大，見似真中道，起自毫末，終成合抱也。束此三發為法門者，依小乘即三種解脫發。依大乘初住中，有教發是般若，行發即如來藏，理發是實相，微發已自多含，故不可翻也。
三、含涌泉者，從譬為名也。佛以四悉檀說法，文義無盡，法流不絕。若聞世界，說一句解無量句，月四月至歲，如風於空中自在無障礙，說初心解，已如涌泉，何況後心，何況如來，猶如石泉流潤遍益也。若聞為人、對治，起無量行沙佛法種種法門，一行無量行，入善境界，登八正直道。若聞第一義，理若虛空，虛空之法不可格量，遍一切處，是名義涌泉。束此為法門者，教泉是法無礙辯，行泉即辭無礙辯，義泉即義無礙辯。樂說通三處，涌泉已自多含，故不可翻也。
四、含繩墨者，佛以四悉檀說，初聞世界，裁愛見之邪教，不為邪風倒惑，得入正轍，即教繩墨也。若聞為人、對治，遠離非道，入好正濟道品之路，即行繩墨也。若聞第一義，裁愛見此岸，得至彼岸，不保生死，亦不住無為，即義繩墨。束此為法門者，教裁邪即是正語，行裁邪即正業、正精進、正念、正定等。義裁邪即正見、正思惟等。繩墨已自多含，故不可翻。
五、含結鬘者，結教行理，如結華鬘，令不零落。世界悉檀，結佛言教不零落；為人、對治，結眾行不零落；第一義，結義理不零落。束此為法門者，結教成口無失，結行即身無失，結義即意無失，亦是三種共智慧行，亦是三陀羅尼：教不零落，是聞持陀羅尼；行不零落，行陀羅尼；義不零落，即總持陀羅尼。
若作嚴身釋者，即是約教名智慧莊嚴，約行名福德莊嚴，約義即是所莊嚴。所莊嚴即是法身，為定慧莊嚴也。一切眾生皆有法身，法身體素天龍之所忽劣，若修學定慧莊嚴法身，則一切見敬也。
舊云經含五義，今則經含十五義，豈可單漢翻胡？名含之釋如此云云。
訓者，訓常。今釋其訓，天魔外道不能改壞，名為教常。真正無雜，無能踰過，名為行常。湛然不動，決無異趣，名為理常。又訓法者，法可軌，行可軌，理可軌。今直釋訓已含六義，況胡言重復而可單翻耶？
二、言有翻者，亦為五：一、翻為經，經由為義，由圣人心口故，今亦隨而釋之，謂教由、行由、理由。一切修多羅、一切通別論、一切疏記等，皆由圣人心口，是名教由。一切契理行、一切相似行、一切信行、法行，皆由圣人心口，故以行為由。一切世間義、一切出世義、一切方便義、一切究竟義，皆由圣人心口，故以義為由。教由世界，行由為人、對治，義由第一義悉檀。又言經者，緯義。如世絹經，以緯織之，龍鳳文章成。佛以世界悉檀說經，菩薩以世界緯織，經緯合故，賢圣文章成。又約行論經緯，慧行為經，行行為緯，經緯合故，八正文章成。又約理論經緯者，詮真為經，詮俗為緯，經緯合故，二諦文章成。
二、翻為契者，契緣、契事、契義。世界說是契緣，隨宜說是契生善，隨對治說是契破惡，是為契事，隨第一義說是契義。
三、翻法本者，即教、行、理本，如前釋云云。
四、翻線者，線貫持教、行、理，令不零落。嚴身等義如前釋。又線能縫義，縫教使章句次第堪可說法。如支佛不值十二部線，不能說法。世智辯聰亦不得經線，正語不成。又線能縫行，依經則行正，違經則行邪。又縫理者，理所不印，墮六十二邪。理所印者，會一究竟道也。
五、翻善語教，亦是善行教，亦是善理教。世界悉檀說即善語教，為人、對治即善行教，第一義說即善理教。是名修多羅有五種翻也。
三、和融有無者，昔佛法初度，胡漢未明，言無翻者，乃是河西群學所傳，晚人承用，加以此代彼。今傳譯煥爛，方言稍通，豈茍執無翻，猶以多含為解？若多含者，何局五耶？若有翻者，以何為正？義寧種種，翻那得多？
若翻修多羅為經者，修多羅有九，謂通別修多羅藏等。何不見周正十二部中經部，三藏中有經藏耶？若翻為契、法本等者，亦應改正十二部中有契部、法本部、線部、善語教部，三藏中應有線等藏。彼諸處皆不從此翻，何獨通修多羅耶？
釋論云：般若尊重，智慧輕薄。何得用輕翻重？若爾，即是無翻家證。夫實相尊重不可說，遂得作胡言而說，何不得作漢語而翻？若不可翻，亦不可說，此即有翻家證舊云：涅盤含三德，不可用滅度為翻。又梁武云：滅度小乘法，不可用翻大涅盤。此未必爾。經言有涅盤、大涅盤，亦應有滅度、大滅度。此經云如來滅度，豈非大滅度？既以小滅度翻小涅盤，何得不以大滅度翻大涅盤？若謂滅度偏不含三德者，今作含釋，滅者即解脫，解脫必有其人，人即法身，法身不直身，必有靈智，靈智即般若。又大即法身，滅即解脫，度即般若，但標滅度，含三宛然，何得無翻耶？
若執一言，則彼彼相是非，不達佛意，已如上說。今和融有無，虛豁義趣。若言無翻，名含五義，於一一義更含三義，彌見其美；若作有翻，於一一翻亦具三義，轉益旨深。任彼有無，何所乖諍？大經云：我終不與世間共諍。世智說有，我亦說有；世智說無，我亦說無。如此通融，於二家無失而有理存焉。
復次，圓義無方，處處通入，乃如上說。若正翻名，世諦不得混濫。今且據一名以為正翻，亦不使二家有怨。何者？從古及今，譯胡為漢，皆題為經。若余翻是正，何不改作契線？若傳譯僉然，則經正明矣。若等是無翻，何不標微發、涌泉等？今正用經，於多含義強，含三法本、三微發、三涌泉、諸繩墨、結鬘等義，亦含契、線、善語教、訓法、訓常等，無不攝在經一字中，余句亦如是。諸大小乘教皆以經為通名，故不用余句也。
四、歷法明經者，若以經為正翻，何法是經？舊用三種：一、用聲為經。如佛在世，金口演說，但有聲音詮辯，聽者得道，故以聲為經。大品云：從善知識所聞也。二、用色為經。若佛在世，可以聲為經，今佛去世，紙墨傳持，應用色為經。大品云：從經卷中聞。三、用法為經。內自思惟，心與法合，不由他教，亦非紙墨，但心曉悟，即法為經，故云修我法者，證乃自知云云。
三塵為經，施於此土，耳識利者，能於聲塵分別取悟，則聲是其經，於余非經；若意識利者，自能研心思惟取決，法是其經，於余非經；眼識利者，文字詮量而得道理，色是其經，於余非經。此方用三塵而已，余三識鈍：鼻臭紙墨，則無所知；身觸經卷，亦不能解；舌噉文字，寧別是非？
若他土亦用六塵，亦偏用一塵。如凈名曰：以一食施於一切。於食等者，於法亦等；於法等者，於食亦等。此即偏用舌根所對為經。或有國土，以天衣觸身即得道，此偏用觸為經。或見佛光明得道，此偏用色為經。或寂滅無言，觀心得道，此偏用意為經。如眾香土，以香為佛事，此偏用香為經。他方六根識利，六塵得為經。此土三根識鈍，鼻不及驢、狗、鹿等，云何於香、味、觸等能得通達？
問：根利故，於塵是經。鈍者，塵則非經耶？
答：六塵是法界，體自是經，非根利取，方乃是經。何者？大品云：一切法趣色，是趣不過。此色能詮一切法，如黑墨色，一畫詮一，二畫詮二，三畫詮三，豎一畫則詮王，足右畫則詮丑，足左畫則詮田，出上詮由，出下詮申。如是回轉，詮不可盡，或一字詮無量法，無量字共詮一法，無量字詮無量法。一字詮一法，於一黑墨小小回轉，詮量大異，左回詮惡，右回詮善，上點詮無漏，下點詮有漏。殺活、與奪、毀譽、苦樂皆在墨中，更無一法出此墨外。
略而言之，黑墨詮無量教、無量行、無量理，黑墨亦是教本、行本、理本。黑墨從初一點至無量點，從點至字，從字至句，從句至偈，從偈至卷，從卷至部；又從點一字句中初立小行，後著大行；又從點字中初見淺理，後到深理。是名黑色教、行、義三種微發。
又從黑色涌出點，出字、句、偈不可窮盡，涌出諸行無盡，涌出義無盡，是名黑色具三涌泉。
又約黑色裁教、行、義邪，又約黑色結教、行、義鬘，又以嚴身。又色是由，由色故縛，有六道生死；由色故脫，有四種圣人。又色訓法，法色故，能成教行理。又色是常，色教不可破，色行不可改，色理不可動。又色不可翻，色義多含故。又色可翻，名色為經，故見色經時，知色愛見。知色因緣生法，知色即空即假即中，色即法界，總含諸法，法界文字，文字即空。無點無字，無句無偈，句偈文字畢竟不可得，是名知字非字，非字亦字，墨色是經。
為法本者，若於墨字生瞋，斷他壽命；若於墨字起愛，而作盜、婬；乃至於墨起癡，而生邪見。當知墨字是四趣本。若於墨字生慈生舍，乃至生正見者，當知墨字是人天本。若知墨字是果報無記，無記是苦諦；於報色生染，即是集諦；知字因緣所成苦、空、無我，是道諦；既知字非字，不生字倒，諸煩惱滅即滅諦：知字四諦。知字四諦，能生煖、頂。若向若果，賢圣解脫。當知墨字是聲聞本。
若於字不了，名無明；於字起愛恚，是諸行；分別字好丑，是識；識於字，名名色；字涉於眼，名六入；字塵對根，名為觸；納領染著，即是受；纏綿不舍，是愛；竭立推求，是取；取則成業，名為有；有能牽果，是名生老病死；苦輪不息，是則十二因緣本。
若能知字非字，無明即滅，不至於行，乃至不至老死。無明滅則老死滅，當知此字是辟支佛本。若知字即空，非滅已空，字性本空，空中無愛恚，乃至無邪正，字不可得，知字者誰？云何眾生妄生取舍？起慈悲誓愿，行六度，濟眾生，入如實際，亦無眾生得滅度者，當知此字是菩薩本。
若知字非字、非字非非字，無二邊倒名凈，凈則無業名我，我則無苦名樂，無苦則無生死名常。何以故？字是俗諦，非字是真諦，非字非非字是一實諦，一諦即三諦，三諦即一諦，是名境本。
若知墨字，從紙、筆、心、手和合而成，一一字推不得一字，一一點推亦不得字，則無所不得，心手即不得能。無能無所，知能所誰？是一切智本。
字雖非字，非字而字，從心故有點，從點有字，從字有句，從句有偈，從偈有行，從行有卷，從卷有帙，從帙有部，從部有藏，從藏有種種分別，是道種智本。雖非字非非字，而雙照字非字，是為一切種智本。
雪山為八字：舍所愛身，是為行本；我解一句乃至半句，得見佛性，入大涅盤，即是位本；我得三菩提，皆由聞經及稱善哉，字即乘本；若忘失句逗，還令通利，與其三昧及陀羅尼，即感應本；依文學通，即神通本；依字故得語，即說法本；說字教他，即眷屬本；勤學此字，祿在其中，即利益本。如此解字，手不執卷，常讀是經；口無言聲，遍誦眾典；佛不說法，聞梵音；心不思惟，普照法界。如此學問，豈不大哉？
當知黑字是諸法本，青、黃、赤、白亦復如是。非字非非字，雙照字非字，不可說非不可說，不可見非不可見，何所簡擇？何所不簡擇？何所攝？何所不攝？何所棄？何所不棄？是則俱是，非則悉非。能於黑色通達一切，非於一切，非通達一切，是通達一切，非非非是，一切法邪，一切法正。若於黑色不如是解，則不知字與非字，黃、白、赤、青、有對、無對皆不能知。若於黑色通達，知余色亦如是，此即法華經意，以色為經也。
聲塵亦如是，或一聲詮一法云云。耳根利者，即解聲愛見因緣即空即假即中，知唇、舌、牙齒皆不可得。聲即非聲，非聲亦聲，非聲非非聲，聲為教、行、義本，種種等義皆如上說，即是通達聲經。香、味、觸等亦復如是。文云：一切世間治生產業皆與實相不相違背。即此意也。
外入皆經，周遍法界者，內入亦如是，內外入亦如是。經云：非內觀得解脫，亦不離內觀云云。是則一塵達一切塵，不見一塵一切塵，通達一塵一切塵。於一識分別一切識，亦不見一識一切識，而通達一識一切識，自在無礙，平等大慧。何者是經？何者非經？若欲細作，於一一塵識例可解。有翻無翻，以三義織之，後用三觀結之云云。
歷諸教分別經者，若言理絕文字，文字是世俗，寄字詮理，理可是經，文字非經，六塵等皆是經詮，非正經也。此即三藏中經耳。若無離文字說解脫義，文字性離即是解脫，六塵即實相，無二無別。如上所說者，圓教中經也。帶三方便，作此說者，方等中經也。帶二方便，如此說者，般若中經也。帶一方便，作如此說者，華嚴中經也。
五、明觀心經者，皆類上為四也。一、類無翻者，心含善惡諸心數等，當知此心諸法之都，何可定判？若惡是心，心不含善及諸心數；若善是心，心不含惡及諸心數，不知何以目心。以略代總，故知略心能含萬法，況不含五義耶？華嚴云：一微塵中有三千大千世界經卷。即其義也。
心是法本者，釋論云：一切世間中，無不從心造。無心無思覺，無思覺無言語，當知心即語本。
心是行本者，大集云：心行、大行、遍行。心是思數，思數屬行陰，諸行由思心而立，故心為行本。
心是理本者，若無心，理與誰含？以初心研理，恍恍將悟，稍入相似，則證真實，是為理本。
心含微發者，初剎那心微微而有，次心若存若亡，次漸增長，後則決定，暢心而發口，是語微發。初心習行，行猶微弱，次少樹立，後成大行，即行微發。初觀心不見心理，更修髣髴，乃至相似真實，即理微發。
心含涌泉者，心具諸法，障故不流，如土石壓泉，去壅涌溜。若不觀心，心闇不明，所說不長；若觀心明徹，則宣辯無方，流溢難盡，豈非語涌泉？若不觀心，行則有間；以觀心故，念念相續，翻六蔽成六度，六度攝一切行，是行涌泉。若能觀心，如利钁斲地，磐石沙鹵，理水清澄，滔滔無竭，即義涌泉。
心含結鬘者，觀念不謬，得一聞持，穿文無失；觀心得定共力，穿行無失；觀心得道共力，穿義無失；又觀心得定慧，嚴顯法身。此皆可解。又心是繩墨，若觀心得正語，離邪倒說。觀心正，則勉邪行；心無見著，則入正理。事行如繩，理行如墨，彈愛見木，成正法器也。是為心經多含，略示十五義云云。
二、類有翻明觀者，心即是由。三義由心：一切語言由覺觀心，一切諸行由於思心，一切義理由於慧心。經云：諸佛解脫當於眾生心行中求。心是經緯，以覺為經，以觀為緯，織成言語。又慧行心為經，行行心為緯，織成眾行。心豎緣理為經，心橫緣理為緯，織成義理云云。又觀境為經，觀智為緯，觀察回轉，織成一切文章。又心即是契，觀慧契境，是契緣；契樂欲，心為契教；契便宜對治，心為契行；契第一義，心契理。心為法本，心為線者，如前云云。
心為善語教者，法之與語，俱通善惡，今以善法善語定之。心之與觀，亦通善惡，今以善心、善觀定之，即是善語教、善行、善理，故心具三義。
心是可軌者，若無觀，則無規矩。以觀正心王，心王正故，心數亦正。行、理亦爾。心王契理，數亦契理，故名可軌也。心常者，心性常定，猶如虛空，誰能破者？又惡覺不能壞善覺，邪行不干正行，邪理不壞正理，故心名常。隨諸事釋，一一向心為觀，觀慧彌成，於事無乖，如火益薪，事理無失，即文字無文字，不舍文字而別作觀也。
三、類和融有無明觀者，可解云云。
四、類歷法為觀者，若小乘明惡中無善，善中無惡，事理亦然，此則惡心非經，則無多含之義，隘路不受二人并行。若大乘觀心者，觀惡心非惡心，亦即惡而善，亦即非惡非善。觀善心非善心，亦即善而惡，亦非善非惡。觀一心即三心，以此三心歷一切心，歷一切法，何心何法而不一三？一切法趣此心，一切心趣此法，如此觀心，為一切語本、行本、理本。有翻五義，無翻五義，一一於心解釋無滯，遍一切心無不是經，大意可領，不俟多記也。
△第二、顯體者，前釋名總說，文義浩漫；今頓點要理，正顯經體，直辨真性。真性非無二軌，欲令易解，是故直說。後顯宗用，非無初軌，偏舉當名耳。體者，一部之指歸，眾義之都會也。非但會之至難，亦乃說之不易。文云：是法不可示，言辭相寂滅。大經云：不生不生不可說。又云：有因緣故，亦可得說。今略開七條：一、正顯經體；二、廣簡偽；三、一法異名；四、入體之門；五、遍為眾經體；六、遍為諸行體；七、遍一切法體。
正顯體更明四意：一、出舊解；二、論體意；三、正明體；四、引文證。北地師用一乘為體，此語奢漫，未為簡要。一乘語通，濫於權實。若權一乘，都非經意；若實一乘，義該三軌。顯體不明故不用。又有解言：真諦為體。此亦通濫，大小皆明真諦。小乘真諦，故不俟言，大乘真諦，亦復多種。今以何等真諦為體？故不用。又有解言：一乘因果為體。今亦不用。何者？一乘語通，已如前說。又因果二法猶未免事，云何是體？事無理印，則同魔經，云何可用？
有人解：乘體通因果。果以萬德為體，因以萬善為體。引十二門論云：諸佛大人所乘，文殊、觀音等所乘。又引此經佛自住大乘，即果也。諸子乘是寶乘，是因乘也。又引普賢觀：大乘因果皆是實相。私問：因果之乘為變為不變？若變，誰是能通，誰是所通？若不變，因果則并，皆無此理。若別有法通因果，當知因果非果者，經體也。十二門論云：大人佛不行故名乘。豈應以不行證因果乘也？法華佛自住大乘者，此乃乘理以御人，非住果德也。普賢觀明因果皆指實相，云何將實相證於因果耶？今皆不用。
有人明因乘以般若為本，五度為末；果乘以薩婆若為本，余為末。又因乘狹，果乘廣。又般若相應心是一體乘，不相應心是異體乘。又無所得相應行是近乘，低頭舉手有所得是遠乘。又六度有世出世雜是遠乘，三十七品但出世名近乘。又四句：度與品悉無得，又度與品俱有得，又度雜品不雜，又品雜度不雜云云。
私謂般若為乘本者，於今經是白牛，非經體也。薩婆若為乘本者，於今經是道場所成果，亦非乘體。因乘狹者是縱義，果乘廣者是橫義，悉非今經乘體。般若相應心無所得近遠等，於今經悉是莊校儐從，都非乘體，那忽於皮毛枝葉而興諍論耶？喧怒如此，誰能別之？
有人引釋論，以六度為乘體，方便運出生死，慈悲運取眾生。於今經般若是牛，五度是莊校，方便是儐從，慈悲是軒，亦非乘體。中邊分別論云：乘有五：一、乘本，謂真如佛性；二、乘行，謂福慧；三、乘攝，謂慈悲；四、乘障，謂煩惱是煩惱障，行解等是智障；五、乘果，謂佛果也。唯識論云：乘是出載義。由真如佛性出福慧等行，由此行出佛果，由佛果載出眾生。攝大乘論乘有三：一、乘因，謂真如佛性；二、乘緣，謂萬行；三、乘果，謂佛果也。法華論明乘體，謂如來平等法身。又云：如來大般涅盤。此兩文似如隱顯耳。發心、低頭、舉手等，名乘緣。十二門論明乘本，謂諸法實相；乘主，謂般若；乘助，謂一切行資成；乘至，至薩婆若。此五論明乘體同，而莊校小異。於今經明乘體正是實相，不取莊校也；若取莊校者，則非佛所乘乘也。
二、論體意者，何意須用此體？釋論云諸小乘經若有無常、無我、涅盤三印印之，即是佛說，修之得道；無三法印，即是魔說。大乘經但有一法印，謂諸法實相，名了義經，能得大道；若無實相印，是魔所說。故身子云：世尊說實道，波旬無此事。何故小三大一？小乘明生死與涅盤異，生死以無常為初印，無我為後印，二印印說生死，涅盤但用一寂滅印，是故須三。大乘生死即涅盤，涅盤即生死，不二不異。凈名曰：一切眾生常寂滅相，即大涅盤。又云：本自不生，今則無滅。本不生者，則非無常、無我相；今則無滅者，則非小寂滅相，唯是一實相。實相故言常寂滅相，即大涅盤，但用一印也。此大小印印半滿經，外道不能雜，天魔不能破，如世文符，得印可信。當知諸經畢定須得實相之印，乃得名為了義大乘也。
三、正顯體者，即一實相印也。三軌之中取真性軌，十法界中取佛法界，佛界十如是中取如是體，四種十二因緣中取不思議不生不滅，十二支中取苦道即是法身，四種四諦中取無作四諦，於無作中唯取滅諦，七種二諦中取五種二諦，五二諦中唯取真諦，五三諦中取五中道第一義諦，諸一諦中取中道一實諦，諸無諦中取中道無諦也。若得此意，就智妙中簡，乃至十妙，一一簡出正體，例可知也。
若譬喻明義，如梁柱綱紀一屋，非梁非柱即屋內之空。柱梁譬以因果，非梁非柱譬以實相，實相為體，非梁柱也。屋若無空，無所容受，因果無實相，無所成立。釋論云：若以無此空，一切無所作。
又譬如日月綱天，公臣輔主，日月可二，太虛空天不可二也。臣將可多，主不可多也。為此義故，須簡出正體。如三軌成乘，不縱不橫，不即不離，顯示義便，須簡觀照等，唯指真性當名，正意分明。三軌既然，余法例爾云云。
四、引證者，云：今佛放光明，助顯實相義。又云：諸法實相義，已為汝等說。云：唯佛與佛乃能究盡諸法實相。偈中云：諸佛法久後，要當說真實。又云：我以相嚴身，為說實相印。身子領解云：世尊說實道，波旬無此事。又云：安住實智中，我定當作佛。云：開方便門，示真實相。云：觀諸法如實相。云：如來如實知見。普賢觀云：昔於靈山廣說一實之道。又云觀於一實境界，故知諸佛為大事因緣出現於世，秖令眾生開佛知見，見此一實非因非果之理耳。經文在茲，可為明證也。
二、廣簡偽者，夫正體玄絕，一往難知。又邪小之名亂於正大，譬如魚目混雜明珠，故須簡偽。即為六意：一、就凡簡；二、就外簡；三、就小簡；四、就偏簡；五、就譬簡；六、就悟簡。
一、就凡簡者，釋論云：世典亦稱實者，乃是護國治家稱實也。外道亦稱實者，邪智僻解謂為實也。小乘稱實者，厭苦蘇息，以偏真為實也。如是等但有實名，而無其義。何者？世間妖幻道術亦稱為實，多是鬼神魅法，此法入心，迷醉狂亂，自衒善好，謂勝真實，立異動眾，示奇特相：或髑髏盛屎，約多人前張口大咽；或生魚臭肉，增狀餔食；或躶形弊服，夸傲規矩；或直來直去，不問不答。種種譎詭，詃誘無智，令信染惑著，著已求脫叵得，內則病害其身，外則誅家滅族，禍延親里，現受眾苦，後受地獄長夜之苦，生生障道，無解脫期。此乃世間現見，何實可論？鈍使愛論攝。
若周孔經籍：治法、禮法、兵法、醫法、天文地理、八卦五行、世間墳典，孝以治家，忠以治國，各親其親，各子其子，敬上愛下，仁義揖讓，安于百姓，霸立社稷。若失此法，強者陵弱，天下焦遑，民無聊生，鳥不暇棲，獸不暇伏。若依此法，天下太平，牛馬內向。當知此法乃是愛民治國，而稱為實。金光明云：釋提桓因種種勝論。即其義也。蓋十善意耳。修十善，上符天心，諸天歡喜，求天然報，此法為勝，故言勝論耳。又大梵天王說出欲論，即是修定，出欲淤泥，亦是愛論攝耳。世又方術，服藥長生，練形易色，飛仙隱形者，稱此藥方秘要真實，此亦愛論鈍使攝耳。
二、就外簡者，即是外道典籍也。若服藥求知，聰利明達，推尋道理，稱此藥方為勝為實者，藥力薄知，不能鑒遠，觸藥則失，藥歇則失，亦非實也。若此間莊老無為無欲，天真虛靜，息諸夸企，棄圣絕智等，直是虛無其抱，尚不出單四見外，何關圣法？縱令出單四見外，尚墮復四見中，見網中行，非解脫道。
若外國論力，受梨昌募，撰五百明難。其一云：瞿曇為一究竟道？為眾多究竟道？佛言：但一究竟道。論力云：云何諸師各各說究竟道？佛指鹿頭，汝識其不？論力言：識。究竟道中，其為第一。佛言：若其得究竟道，云何自舍其道，為我弟子耶？論力即悟，嘆佛法中獨一究竟道。
又如長爪云：一切論可破，一切語可轉，觀諸法實相，于久不得一法入心。釋論云：長爪執亦有亦無見。又云：亦計不可說見。如斯流類，百千萬種虛妄戲論，為惑流轉，見網浩然，邪智瀾漫，觸境生著。或時襵揲有無為有，無有無無為無，有非有非無為有，無非有非無為無。百千番牒，悉皆見倒，生死諸邊非真實也。大經云：被無明枷，系生死柱，遶二十五有，不能得脫。即此義也。
三、就小簡者，聲聞法中亦云離有離無名圣中道。大集云：拘鄰如沙門最初獲得真實之知見。然小乘不運大悲，不濟眾生，功德力薄，不求作佛，不深窮實相，則智慧劣弱。雖云離有離無名圣中道，乃以斷、常二見為二邊，真諦為中道。真無漏慧名為見，證涅盤法名為知，雖斷見思，除滅分段而住草庵，非究竟理。對前生死有邊，即是涅盤無邊，二俱可破可壞，非真實道，故不名實相也。
四、就偏簡者，諸大乘經共二乘人帶方便說者，名字既同，義須分別。如摩訶衍中云：三乘之人同以無言說道斷煩惱。中論云諸法實相三人共得者，二乘之人雖共稟無言說道，自求出苦，無大悲心，得空則止。鈍根菩薩亦爾。利根菩薩大悲為物，深求實相。共實相者，智如螢火，是故非實；不共實相，智如日光，是故為實。
大經云：第一義空，名為智慧。二乘但空，空無智慧。菩薩得不但空，即中道慧。此慧寂而常照，二乘但得其寂，不得寂照，故非實相。菩薩得寂，又得寂照，即是實相。見不空者復有多種：一、見不空，次第斷結，從淺至深，此乃相似之實，非正實也。二、見不空，具一切法，初阿字門，則解一切義。即中、即假、即空，不一不異，無三無一。二乘但一即，別教但二即，圓具三即，三即真實相也。釋論云：何等是實相？謂菩薩入於一相，知無量相；知無量相，又入一相。二乘但入一相，不能知無量相。別教雖入一相，又入無量相，不能更入一相。利根菩薩即空故，入一相；即假故，知無量相；即中故，更入一相。如此菩薩，深求智度大海，一心即三，是真實相體也。
華嚴不共二乘，但約菩薩。三智次第得，亦非正實；不次第得者，是正實也。若方等中，四人得三智，三人為虛，一人為實。大品三慧說三智屬三人，前二不深求，淺而非實；後一人深求一心三智，是故是實。此經汝實我子，無復四三之人，十方諦求，更無余乘，但一實相智，決了聲聞法，但說無上道，純是一實體也。