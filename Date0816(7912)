此下五品經文次來者，即是入室大段第二、重決前也。所以然者，前約權疾辨果，實疾明因，所說既略，利根之徒如八千天子，已發無上道心，其諸未悟之流，為此更廣辨果明因，決前權疾義，故次有此五品來也。
就此第二大段五品，即分為二：第一、此一品，正為決前約權疾明果也；第二、從至四品，正為決前約實疾明三教慰喻、三觀調伏之因。今略用三意通釋此一品文義：第一、明此品來意；第二、略釋不思議；第三、入文帖釋。
第一、明此品來意者，明疾有二種：一、權；二、實。權疾即是果地法身應用，是則有本跡，有所居，各有其土，故凈名空室現疾而臥，表土、表本、表跡。文殊覩相，知有所表，故因疾往復論決果地依正義，意雖顯，而不思議垂跡權疾依正莫測之用，猶未具明，故因身子覩室空，念欲須床座，凈名因致須彌燈王之座入室，小室能容大座，其數甚多而無妨礙，即顯不思議垂跡權疾所居神用莫測，因此廣論果地，從本起跡，跡中變用，依正自在，重廣顯前權疾。若垂跡同眾生疾，能如是不思議變現利物，若眾生疾愈，即諸佛菩薩凈名之疾亦愈，故有此品來重顯前權疾不思議也。
第二、略釋不思議義者，即有二意：一、明三德解脫不思議；二、明本跡所居土不思議。一、明三德解脫不思議者，即有三種：一、真性解脫不思議；二、實慧解脫不思議；三、方便解脫不思議。故凈名云諸佛菩薩有解脫，名不思議，若菩薩住此解脫，能以須彌之高廣魔王。
此是第六、凈名述成大迦葉也。上迦葉云：此法門者，魔不能壞。今大士述成此意，有二：一、述魔不能壞；二、明住不可思議菩薩能成就行人。一、魔不能壞者，作魔王者，多是住此法門，擊諸初學方便教菩薩及修圓道初學之者。若是真道不可壞，如金剛寶缾，無能破者，亦如野豬揩金柱，轉益光色。若修道，魔來更增功德智慧也。
又迦葉！十方無量菩薩，或有人從乞手、足、耳、鼻、頭、目、髓、腦、血、肉、皮、骨、聚落、城邑、妻子、奴婢、象、馬、車乘、金、銀、琉璃、車渠、馬腦、珊瑚、虎魄、真珠、珂貝、衣服、飲食。如此乞者，多是住不可思議解脫菩薩，以方便力而往試之，令其堅固。所以者何？住不可思議解脫菩薩有威德力故，行逼迫，示諸眾生如是難事；凡夫下劣無有勢力，不能如是逼迫菩薩。譬如龍象蹴蹈，非驢所堪。是名住不可思議解脫菩薩智慧方便之門。
此是二、明住不可思議菩薩能成就行人也。若諸稟方便教及圓教初學菩薩行檀等六度，住不可思議菩薩多來試之，令其牢固，如法華經明釋迦因地為調達所成也。若小菩薩，則不能爾，即作譬顯，開譬、合譬如文可解也。