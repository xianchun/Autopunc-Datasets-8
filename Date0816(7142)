圣教浸遠，文句舛錯。由傳者浮昧，若不校其同異，明示得失，日增月甚，遐喪真味。法華三昧儀者，天臺大師瓦官親筆，蓋止觀第三三昧所指別行，即其文也。若夫啟迪後學，為時所宗，破障壞魔，入佛境界，與夫文殊、普賢并驅寶輅，游方至極者，實惟斯漸矣。
患其稍易舊章，或亡精要，且十科行軌，理觀為主，儻一以誤，九法徒施。有於坐禪觀法加成五句者，今列示之。文云：為因心故心？為不因心故心？為亦因心亦不因心故心？為非因心非不因心故心？為非非因心非非不因心故心？且山家凡約句法用觀，秪但至四，未知五句出自何文。
又當推檢之際，第五句下準何為境？如何用觀？輔行自云：彼別行文，但推四句，故今文中廣修象觀以廣於彼。況彼象觀猶是歷事，而正觀一門全今四句，豈應疑誤彼之大體哉？而復輒引經系乎卷末，濫回麤注，錯其篇內，細碎之失，莫得而舉也。故今直勘元本刻板印行，庶存先制，而今而後，求三昧者欲傳斯文，請固存此序，用以區別。