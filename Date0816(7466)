禪波羅蜜者，輔行云：次第禪門，目錄云：大師於瓦官寺說也，大莊嚴寺法慎私記，章安頂禪師治定為十卷。開十大章：一、大意；二、釋名；三、明門；四、詮次；五、法心；六、方便；七、修證；八、果報；九、起教；十、歸趣。但至修證，余三略無。於修證中，又開四別：一、世間禪；二、亦世間亦出世間；三、出世間；四、非世間非出世間。四中唯至第三、出世，復為二：一、對治無漏；二、緣理無漏。但至對治，又為九，謂九想、八念、十想、背舍、勝處、一切處、九次第定、奮迅、超越。然修證之相，豈可盡具？傳曰：大師嘗在高座云：若說次第禪門，年可一遍；若著章疏，可五十卷。今刊預示大科，庶學者不昧始末云。