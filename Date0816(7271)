佛为世尊，功德巍巍，愍念众生，为之伤悲。时与弟子、大士相追，止处乐音，广有所开。
有一母人，贫老伛偻，长跪问佛：五阴、六衰会合我身，悉为是谁？来何所从？去何所归？惟愿世尊为我思惟！
佛言：善哉！宜识其几。诸法因缘，识之者希。譬如钻火，两木相揩。火不从钻，亦不从燧。火出其间，赫赫甚辉，还烧其木，木尽消微。亦如捶鼓，其音哀摧。声不从革，亦不从捶。诸法如是，因缘相推。亦如天雨，风云、雷电合会作雨，不独龙威。诸法如是，文亦如是。譬如画师，调和彩色，因素加画，无形不即，皆须缘合，非独一力。
母人闻经，欢喜倾侧，即得法忍，身不疲极。
阿难启陈：此何母人？问佛诸法生死所从，心开意解，即得道真？
佛语阿难：听我所言。前过去佛，名曰拘楼秦。尔时此母是我之亲。我行学道，恋闭我身，忧思不食一日之间。缘此恩爱，五百世贫。今我得佛，万福皆臻，众生无量，清净佛前。过六十亿劫当得作佛，号萨婆，国名多华，劫名礼禅。时人衣食如忉利天，各寿一劫无有苦勤。
尔时母人、天、龙、夜叉闻佛说法，皆大欢喜。八万七千人皆得正真道意，礼佛而去。