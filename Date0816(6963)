武帝请志公讲经时，志公对曰：自有大士，见在鱼行，善能讲唱。帝乃诏大士入内，问曰：用何高座？大士对曰：不用高座，祗用拍板一具。大士得板，遂乃唱经，并四十九颂，唱毕，便乃辞帝去之。帝遂问志公：此是何人？志公对曰：此是弥勒菩萨，化身下来，助帝扬化。帝乃闻之，龙颜大讶，深加珍仰，遂题此颂并经，见在荆州寺四层阁上，至今见在。续有智者不显姓名，相次复制一十五颂，清凉大法眼禅师，又制四颂，总成六十八颂，今略撮序文，广传灵验，将俟后来崇信，显示玄通，兴般若之教。
若有人受持金刚经者，先须志心念净口业真言，然后启请八金刚、四菩萨名号，所在之处常当拥护。
净口业真言：
安土地真言：
虚空藏菩萨普供养真言：
奉请八金刚：
奉请四菩萨：
发愿文：稽首三界尊，归命十方佛。我今发弘愿，持此金刚经。上报四重恩，下济三涂苦。若有见闻者，悉发菩提心。尽此一报身，同生极乐国。
持经梵音：云何得长寿，金刚不坏身？复以何因缘，得大坚固力？云何于此经，究竟到彼岸？愿佛开微密，广为众生说。
如是我闻，一时佛在舍卫国祇树给孤独园，与大比丘众千二百五十人俱。尔时世尊食时，着衣持钵，入舍卫大城乞食，于其城中，次第乞已，还至本处，饭食讫，收衣钵，洗足已，敷座而坐。
颂曰：如来涅槃日，娑罗双树间。阿难没忧海，悲恸不能前。优波初请问，经首立何言。佛教如是着，万代古今传。
时长老须菩提，在大众中即从座起，偏袒右肩，右膝着地，合掌恭敬，而白佛言：希有世尊，如来善护念诸菩萨，善付嘱诸菩萨。世尊，善男子、善女人发阿耨多罗三藐三菩提心，应云何住？云何降伏其心？佛言：善哉善哉！须菩提，如汝所说：如来善护念诸菩萨，善付嘱诸菩萨。汝今谛听，当为汝说。善男子、善女人发阿耨多罗三藐三菩提心，应如是住，如是降伏其心。唯然世尊，愿乐欲闻。
颂曰：希有希有佛，妙理极泥洹。云何降伏住，降伏住为难。二仪法中妙，三乘教喻宽。善哉今谛听，六贼免遮栏。
佛告须菩提，诸菩萨摩诃萨应如是降伏其心，所有一切众生之类，若卵生、若胎生、若湿生、若化生、若有色、若无色、若有想、若无想、若非有想非无想，我皆令入无余涅槃而灭度之，如是灭度无量无数无边众生，实无众生得灭度者。何以故？须菩提，若菩萨有我相、人相、众生相、寿者相，即非菩萨。
颂曰：空生初请问，善逝应机酬。先答云何住，次教如是修。胎生卵湿化，咸令悲智收。若起众生见，还同著相求。
复次须菩提，菩萨于法应无所住行于布施，所谓不住色布施，不住声、香、味、触、法布施。须菩提，菩萨应如是布施，不住于相。何以故？若菩萨不住相布施，其福德不可思量。
六般颂曰：
檀波罗蜜布施施门通六行，六行束三檀。资生无畏法，声色勿相干。二边纯莫立，中道不须安。欲觅无生处，背境向心观。
尸波罗蜜持戒尸罗得清净，无量劫来因。妄想如怨贼，贪爱若参辰。在欲而无欲，居尘不染尘。权依离垢地，当证法王身。
羼提波罗蜜忍辱忍心如幻梦，辱境若龟毛。常能修此观，逢难转坚牢。无非亦无是，无下亦无高。欲灭贪嗔贼，须行智慧刀。
毗离耶波罗蜜精进进修名焰地，良为慧光舒。二智心中遣，三空境上祛。无明念念灭，高下执情除。观心如不间，何啻至无余。
禅波罗蜜禅定禅河随浪静，定水逐波清。澄神生觉性，息虑灭迷情。遍计虚分别，由来假立名。若了依他起，无别有圆成。
般若波罗蜜智慧慧灯如朗日，蕴界若干城。明来暗便谢，无暇暂时停。妄心犹未灭，乃见我人形。妙智圆光照，唯得一空名。
总颂六度，应经文六波罗蜜名不备所已，七颂并随檀波罗蜜六至耳。
颂曰：三大僧祇劫，万行具齐修。既悟无人我，长依圣道流。二空方渐证，三昧任遨游。创居欢喜地，常乐逐忘忧。
须菩提，于意云何？东方虚空可思量不？不也世尊。须菩提，南、西、北方，四维上下，虚空可思量不？不也世尊。须菩提，菩萨无住相布施，福德亦复如是不可思量。须菩提，菩萨但应如所教住。
颂曰：若论无相施，功德极难量。行悲济贫乏，果报不须望。凡夫情行劣，初且略称扬。欲知檀貌状，如空遍十方。
须菩提，于意云何？可以身相见如来不？不也世尊，不可以身相得见如来。何以故？如来所说身相，即非身相。佛告须菩提：凡所有相皆是虚妄，若见诸相非相，则见如来。
颂曰：如来举身相，为顺世间情。恐人生断见，权且立虚名。假言三十二，八十也空声。有身非觉体，无相乃真形。
须菩提白佛言：世尊，颇有众生，得闻如是言说章句，生实信不？佛告须菩提：莫作是说，如来灭后后五百岁，有持戒修福者，于此章句能生信心，以此为实。
颂曰：因深果亦深，理密奥难寻。当来末法世，唯虑法将沉。空生情未达，闻义恐难任。如能信此法，定是觉人心。
当知是人，不于一佛二佛三四五佛而种善根，已于无量千万佛所种诸善根。闻是章句，乃至一念生净信者。须菩提，如来悉知悉见是诸众生得如是无量福德。
颂曰：信根生一念，诸佛尽能知。生因于此日，证果未来时。三大经多劫，六度久安施。熏成无漏种，方号不思议。
何以故？是诸众生无复我相、人相、众生相、寿者相、无法相、亦无非法相。何以故？是诸众生，若心取相，则为着我、人、众生、寿者；若取法相，则着我、人、众生、寿者；何以故？若取非法相，即着我、人、众生、寿者。
颂曰：人空法亦空，二相本来同。遍计虚分别，依他碍不通。圆成沉识海，流转若飘蓬。欲识无生性，心外断行踪。
是故不应取法，不应取非法。
颂曰：有因名假号，无相有驰名。有无无别体，无有有无形。有无无自性，妄起有无情。有无如谷响，勿著有无声。
以是义故，如来常说汝等比丘，知我说法如筏喻者，法尚应舍何况非法。
颂曰：渡河须用筏，到岸不须船。人法知无我，悟理讵劳筌。中流乃被溺，谁论在二边。有无如取一，即被污心田。
须菩提，于意云何？如来得阿耨多罗三藐三菩提耶？如来有所说法耶？须菩提言：如我解佛所说义，无有定法名阿耨多罗三藐三菩提。亦无有定法如来可说。何以故？如来所说法皆不可取不可说，非法非非法。
颂曰：菩提离言说，从来无得人。须依二空理，当证法王身。有心俱是妄，无执乃名真。若悟非非法，逍遥出六尘。
所以者何，一切贤圣皆以无为法而有差别。
颂曰：人法俱名执，了即二无为。菩萨能齐证，声闻离一非。所知烦恼尽，空中无所依。常能作此观，得圣定无疑。
须菩提，于意云何？若人满三千大千世界七宝以用布施，是人所得福德宁为多不？须菩提言：甚多世尊，何以故？是福德即非福德性，是故如来说福德多。若复有人于此经中受持乃至四句偈等为他人说，其福胜彼。何以故？须菩提，一切诸佛及诸佛阿耨多难三藐三菩提法，皆从此经出。须菩提，所谓佛法者，即非佛法。
颂曰：宝满三千界，赍持作福田。唯成有漏业，终不离人天。持经取四句，与圣作良缘。欲入无为海，须乘般若船。
须菩提，于意云何？须陀洹能作是念：我得须陀洹果不？须菩提言：不也世尊。何以故？须陀洹名为入流，而无所入，不入色、声、香、味、触、法，是名须陀洹。须菩提，于意云何？斯陀含能作是念：我得斯陀含果不？须菩提言：不也世尊。何以故？斯陀含名一往来，而实无往来，是名斯陀含。须菩提，于意云何？阿那含能作是念：我得阿那含果不？须菩提言：不也世尊。何以故？阿那含名为不来，而实无不来，是故名阿那含。
颂曰：舍凡初至圣，烦恼渐轻微。断除人我执，创始至无为。缘尘及身见，今者乃知非。七返人天后，趣寂不知归。
须菩提，于意云何？阿罗汉能作是念：我得阿罗汉道不？须菩提言：不也世尊。何以故？实无有法名阿罗汉。世尊，若阿罗汉作是念：我得阿罗汉道，即为着我、人、众生、寿者。世尊，佛说我得无诤三昧，人中最为第一，是第一离欲阿罗汉。世尊，我不作是念：我是离欲阿罗汉。世尊，我若作是念：我得阿罗汉道。世尊则不说须菩提是乐阿兰那行者。以须菩提实无所行，而名须菩提是乐阿兰那行。
颂曰：无生即无灭，无我复无人。永除烦恼障，长辞后有身。境亡心亦灭，无复起贪嗔。无悲空有智，萧然独任真。
佛告须菩提：于意云何？如来昔在然灯佛所，于法有所得不？不也世尊，如来在然灯佛所，于法实无所得。
颂曰：昔时称善慧，今日号能仁。看缘缘是妄，识体体非真。法性非因果，如理不从因。谓得然灯记，宁知是旧身。
须菩提，于意云何？菩萨庄严佛士不？不也世尊。何以故？庄严佛土者，则非庄严，是名庄严。是故须菩提，诸菩萨摩诃萨应如是生清净心，不应住色生心，不应住声、香、味、触、法生心，应无所住，而生其心。
颂曰：扫除心意地，名为净土因。无论福与智，先且离贪嗔。庄严绝能所，无我亦无人。断常俱不染，颖脱出嚣尘。
须菩提，譬如有人，身如须弥山王，于意云何？是身为大不？须菩提言：甚大世尊。何以故？佛说非身，是名大身。
颂曰：须弥高且大，将喻法王身。七宝齐围绕，六度次相邻。四色成山相，慈悲作佛因。有形终不大，无相乃为真。
须菩提，如恒河中所有沙数，如是沙等恒何，于意云何？是诸恒河沙宁为多不？须菩提言：甚多世尊。但诸恒河尚多无数，何况其沙？须菩提，我今实言告汝，若有善男子、善女人，以七宝满尔所恒河沙数三千大千世界，以用布施，得福多不？须菩提言：甚多世尊。佛告须菩提：若善男子、善女人，于此经中乃至受持四句偈等，为他人说，而此福德胜前福德。
颂曰：河沙数甚多，沙数更难量。将沙齐七宝，能持布施浆。有相皆为幻，徒言智慧强。若论四句偈，此福未为量。
复次须菩提，随说是经乃至四句偈等，当知此处一切世间，天、人、阿修罗，皆应供养，如佛塔庙。何况有人尽能受持读诵？须菩提，当知是人成就最上第一希有之法。若是经典所在之处，则为有佛，若尊重弟子颂曰：恒沙为比量，分为六种多。持经取四句，七宝讵能过？法门游历处，供养感修罗。经中称最胜，尊高似佛陀。
尔时须菩提白佛言：世尊，当何名此经？我等云何奉持？佛告须菩提：是经名为金刚般若波罗蜜，以是名字汝当奉持。所以者何？须菩提，佛说般若波罗蜜，则非般若波罗蜜，是名般若波罗蜜。须菩提，于意云何？如来有所说法不？须菩提白佛言：世尊，如来无所说。
颂曰：名中无有义，义上复无名。金刚喻真智，能破恶坚贞。若到波罗岸，入理出迷情。智人心自觉，愚者外求声。
须菩提，于意云何？三千大千世界所有微尘是为多不？须菩提言：甚多世尊。须菩提，诸微尘，如来说非微尘，是名微尘。如来说世界，非世界，是名世界。
颂曰：积尘成世界，析界作微尘。界喻人天果，尘为有漏因。尘因因不实，界果果非真。果因知是幻，逍遥自在人。
须菩提，于意云何？可以三十二相见如来不？不也世尊，不可以三十二相得见如来。何以故？如来说三十二相，即是非相，是名三十二相。须菩提，若有善男子、善女人，以恒河沙等身命布施。
颂曰：施命如沙数，人天业转深。既掩菩提相，能障涅槃心。猿猴探水月，莨菪拾花针。爱河浮更没，苦海出还沉。
若复有人于此经中乃至受持四句偈等，为他人说其福甚多。
颂曰：经中持四句，应当不离身。愚者看似梦，智者见唯真。法性无前后，无中非故新。蕴空无实法，凭何见有人。
尔时须菩提闻说是经，深解义趣，涕泪悲泣，而白佛言：希有世尊，佛说如是甚深经典，我从昔来所得慧眼，未曾得闻如是之经。
颂曰：闻经深解义，心中喜且悲。昔除烦恼障，今能离所知。遍计于先了，圆成证此时。宿乘无碍慧，方便劝人持。
世尊，若复有人得闻是经，信心清净，则生实相。当知是人，成就第一希有功德。世尊，是实相者，则是非相，是故如来说名实相。
颂曰：未有无心境，曾无无境心。境忘心自灭，心灭境无侵。经中称实相，语妙理能深。证知唯有佛，小乘讵能任。
世尊，我今得闻如是经典，信解受持不足为难。若当来世后五百岁，其有众生，得闻是经信解受特，是人则为第一希有。何以故？此人无我相、人相、众生相、寿者相。所以者何？我相即是非相，人相、众生相、寿者相即是非相。何以故？离一切诸相，则名诸佛。
颂曰：空生闻妙理，如蓬植在麻。凡流信此法，同火出莲花。恐人生断见，大圣预开遮。如能离诸相，定入法王家。
佛告须菩提，如是如是，若复有人得闻是经，不惊不怖不畏，当知是人甚为希有。
颂曰：如能发心者，应当了二边。涅槃无有相，菩提离所缘。无乘及乘者，人法两俱捐。欲达真如理，应当识本源。
何以故？须菩提，如来说第一波罗蜜，非第一波罗蜜，是名第一波罗蜜。
颂曰：波罗称彼岸，于中十种名。高卑缘妄识，次第为迷情。焰里寻求水，空中觅响声。真如何得失，今始号圆成。
须菩提，忍辱波罗蜜，如来说非忍辱波罗蜜。何以故？须菩提，如我昔为歌利王割截身体，我于尔时无我相、无人相、无众生相、无寿者相。何以故？我于往昔节节支解时，若有我相、人相、众生相、寿者相，应生嗔恨。须菩提，又念过去，于五百世作忽辱仙人。于尔所世，无我相、无人相、无众生相、无寿者相。
颂曰：暴虐唯无道，时称歌利王。逢君出游猎，仙人横被伤。频经五百世，前后极时长。承仙忍辱力，今乃证真常。
是故须菩提，菩萨应离一切相，发阿耨多罗三藐三菩提心，不应住色生心，不应住声、香、味、触、法生心，应生无所住心，若心有住则为非住，是故佛说菩萨心不应住色布施。须菩提，菩萨为利益一切众生，应如是布施。
颂曰：菩萨怀深智，何时不带悲。投身忧虎饿，割肉恐鹰饥。精勤三大劫，曾无一念疲。如能同此行，皆得作天师。
如来说一切诸相即是非相。又说一切众生则非众生。须菩提，如来是真语者、实语者、如语者、不诳语者、不异语者。
颂曰：众生与蕴界，名别体非殊。了知心似幻，迷情见有余。真言言不妄，实语语非虚。始终无变异，性相本来如。
须菩提，如来所得法，此法无实无虚。须菩提，若菩萨心住于法而行布施，如人入暗则无所见。若菩萨心不住法而行布施，如人有目，日光明照，见种种色。须菩提，当来之世，若有善男子、善女人，能于此经受持读诵，则为如来以佛智慧悉知是人，悉见是人，皆得成就无量无边功德。
颂曰：说空便为实，执我乃成虚。非空亦非有，谁有复谁无。对病应施药，无病药还祛。须依二空理，颖脱入无余。
须菩提，若有善男子、善女人，初日分以恒河沙等身布施，中日分复以恒河沙等身布施，后日分亦以恒河沙等身布施，如是无量百千万亿劫以身布施。若复有人闻此经典，信心不逆，其福胜彼。何况书写受持读诵为人解说。
颂曰：众生及寿者，蕴上假虚名。如龟毛不实，似兔角无形。舍身由妄识，施命为迷情。详论福比智，不及受持经。
须菩提，以要言之。是经有不可思议、不可称量、无边功德。如来为发大乘者说，为发最上乘者说。若有人能受持读诵广为人说，如来悉知是人、悉见是人，皆得成就不可量、不可称、无有边、不可思议功德，如是人等，则为荷担如来阿耨多罗三藐三菩提。何以故？须菩提，若乐小法者，着我见、人见、众生见、寿者见，则于此经不能听受读诵为人解说。须菩提，在在处处，若有此经，一切世间、天、人、阿修罗所应供养，当知此处则为是塔。皆应恭敬作礼围绕以诸花香而散其处。
颂曰：所作依他性，修成功德林。终无趣寂意，唯有济群心。行悲悲广大，用智智慧深。利他兼自利，小圣讵能任？
复次须菩提，若善男子、善女人受持读诵此经，若为人轻贱，是人先世罪业应堕恶道，以今世人轻贱故，先世罪业则为消灭，当得阿耨多罗三藐三菩提。须菩提，我念过去无量阿僧祇劫，于然灯佛前得值八百四千万亿那由他诸佛，悉皆供养承事无空过者。若复有人于后末世，能受持读诵此经所得功德，于我所供养诸佛功德，百分不及一，千万亿分乃至算数譬喻所不能及。须菩提，若善男子、善女人于后末世，有受持读诵此经，所得功德我若具说者，或有人闻心则狂乱狐疑不信。须菩提，当知是经义不可思议，果报亦不可思议。
颂曰：先身有报障，今日受持经。暂被人轻贱，转重复还轻。名了依他起，能除遍计情。常依般若观，何虑不圆成。
尔时须菩提白佛言：世尊，善男子、善女人，发阿耨多罗三藐三菩提心，云何应住？云何降伏其心？佛告须菩提：善男子、善女人发阿耨多罗三藐三菩提心者，当生如是心，我应灭度一切众生，灭度一切众生已，而无有一众生实灭度者。何以故？须菩提，若菩萨有我相、人相、众生相、寿者相，则非菩萨。所以者何？须菩提，实无有法发阿耨多罗三藐三菩提心者。
颂曰：空生重请问，无心为自身。欲发菩提者，当了现前因。行悲疑似妄，用智最言真。度生权立我，证理即无人。
须菩提，于意云何？如来于然灯佛所有法得阿耨多罗三藐三菩提不？不也世尊。如我解佛所说义，佛于然灯佛所无有法得阿耨多罗三藐三菩提。佛言：如是如是。须菩提，实无有法如来得阿耨多罗三藐三菩提。须菩提，若有法如来得阿耨多罗三藐三菩提者，然灯佛则不与我授记，汝于来世当得作佛，号释迦牟尼。以实无有法得阿耨多罗三藐三菩提，是故然灯佛与我授记，作如是言：汝于来世当得作佛，号释迦牟尼。何以故？如来者，即诸法如义。若有人言：如来得阿耨多罗三藐三菩提。须菩提，实无有法，佛得阿耨多罗三藐三菩提。须菩提，如来所得阿耨多罗三藐三菩提，于是中无实无虚，是故如来说一切法皆是佛法。须菩提，所言一切法者，即非一切法，是故名一切法。须菩提，譬如人身长大。须菩提言：世尊，如来说人身长大则为非大身，是名大身。须菩提，菩萨亦如是，若作是言：我当灭度无量众生，则不名菩萨。何以故？须菩提，实无有法名为菩萨，是故佛说一切法无我、无人、无众生、无寿者。须菩提，若菩萨作是言：我当庄严佛士，是不名菩萨。何以故？如来说庄严佛士者，即非庄严，是名庄严。须菩提，若菩萨通达无我法者，如来说名真是菩萨。
颂曰：人与法相待，二相本来如。法空人是妄，人空法亦祛。人法两俱实，授记可非虚。一切皆如幻，谁言得有无。
须菩提，于意云何？如来有肉眼不？如是世尊，如来有肉眼。须菩提，于意云何？如来有天眼不？如是世尊，如来有天眼。须菩提。于意云何？如来有慧眼不？如是世尊，如来有慧眼。须菩提，于意云何？如来有法眼不？如是世尊，如来有法眼。须菩提，于意云何？如来有佛眼不？如是世尊，如来有佛眼。
颂曰：天眼通非碍，肉眼碍非通。法眼唯观俗，慧眼直缘空。佛眼如千日，照异体还同。圆明法界内，无处不鉴容。
须菩提，于意云何？恒河中所有沙，佛说是沙不？如是世尊，如来说是沙。须菩提，于意云何？如一恒河中所有沙，有如是沙等恒河，是诸恒河所有沙数佛世界，如是宁为多不？甚多世尊。佛告须菩提：尔所国土中，所有众生若干种心，如来悉知。何以故？如来说诸心，皆为非心，是名为心。所以者何？须菩提，过去心不可得，现在心不可得，未来心不可得。
颂曰：依他一念起，俱为妄所生。便分七十二，九百乱纵横。过去灭不灭，当来生不生。常能作此观，真妄坦然平。
须菩提，于意云何？若有人满三千大千世界七宝以用布施，是人以是因缘，得福多不？如是世尊，此人以是因缘，得福甚多。须菩提，若福德有实，如来不说得福德多，以福德无故，如来说得福德多。
颂曰：三千大世界，七宝满其中。有人持布施，得福也如空。由胜悭贪者，未得达真宗。须修四句偈，知觉证真空。
须菩提，于意云何？佛可以具足色身见不？不也世尊，如来不应以具足色身见。何以故？如来说具足色身，即非具足色身，是名具足色身。须菩提，于意云何？如来可以具足诸相见不？不也世尊，如来不应以具足诸相见。何以故？如来说诸相具足，即非具足，是名诸相具足。
颂曰：八十随形好，相分三十二。应物万般形，理中非一异。人法两俱遣，色心齐一弃。所以证菩提，实由诸相离。
须菩提，汝勿谓如来作是念：我当有所说法。莫作是念，何以故？若人言：如来有所说法，即为谤佛，不能解我所说故。须菩提，说法者无法可说，是名说法。
尔时慧命须菩提白佛言：世尊，颇有众生于未来世，闻说是法生信心不？佛言：须菩提，彼非众生，非不众生。何以故？须菩提，众生众生者，如来说非众生，是名众生。
颂曰：不言有所说，所说妙难穷。有说皆为谤，志道处其中。多言无所解，默尔得三乘。智觉一刹那，无生无用终。
须菩提白佛言：世尊，佛得阿耨多罗三藐三菩提，为无所得耶？佛言：如是如是，须菩提，我于阿耨多罗三藐三菩提，乃至无有少法可得，是名阿耨多罗三藐三菩提。
颂曰：诸佛智明觉，觉性本无涯。佛因有何得，所得为无邪。妙性难量比，得理则无差。执迷不悟者，路错几河沙。
复次须菩提，是法平等无有高下，是名阿耨多罗三藐三菩提。以无我、无人、无众生、无寿者，修一切善法，则得阿耨多罗三藐三菩提。须菩提，所言善法者，如来说：非善法，是名善法。
颂曰：水陆同真际，飞行体一如。法中何彼此，理上岂亲疏。自他分别遣，高下执情除。了斯平等性，咸共入无余。
须菩提，若三千大千世界中，所有诸须弥山王，如是等七宝聚，有人持用布施，若人以此般若波罗蜜经，乃至四句偈等，受持读诵、为他人说，于前福德，百分不及一，百千万亿分乃至算数譬喻所不能及。
颂曰：施宝如沙数，唯成有漏因。不如无我观，了妄乃名真。欲证无生忍，要假离贪嗔。人法知无我，逍遥出六尘。
须菩提，于意云何？汝等勿谓如来作是念：我当度众生。须菩提，莫作是念。何以故？实无有众生如来度者，若有众生如来度者，如来则有我、人、众生、寿者。须菩提，如来说有我者，则非有我，而凡夫之人以为有我。须菩提，凡夫者，如来说即非凡夫，是名凡夫。
颂曰：众生修因果，果熟自然圆。法船自然度，何必要人牵？恰似捕鱼者，得鱼忘却筌。若道如来度，从来度几船？
须菩提，于意云何？可以三十二相观如来不？须菩提言：如是如是，以三十二相观如来。佛言：须菩提，若以三十二相观如来者，转轮圣王则是如来。须菩提白佛言：世尊，如我解佛所说义，不应以三十二相观如来。尔时世尊而说偈言：若以色见我，以音声求我。是人行邪道，不能见如来。
颂曰：涅槃含四德，唯我契真常。齐名八自在，独我自灵长。非色非声相，心识岂能量？看时不可见，悟理则形彰。
须菩提，汝若作是念：如来不以具足相故，得阿耨多罗三藐三菩提。须菩提，莫作是说：如来不以具足相故，得阿耨多罗三藐三菩提。须菩提，汝若作是念，发阿耨多罗三藐三菩提心者，说诸法断灭相。莫作是念，何以故？发阿耨多罗三藐三菩提心者，于法不说断灭相。
颂曰：相相非有相，具足相无凭。法法生妙法，空空体不同。断灭不断灭，知觉悟深宗。若无人我念，方知是志公。
须菩提，若菩萨以满恒河沙等世界七宝，持用布施；若复有人知一切法无我，得成于忍；此菩萨胜前菩萨所得功德。何以故？须菩提，以诸菩萨不受福德故。须菩提白佛言：世尊，云何菩萨不受福德？须菩提，菩萨所作福德不应贪着，是故说不受福德。
颂曰：布施有无相，三生却彼吞。七宝多行慧，哪知舍六根？但离诸有欲，旋弃爱情恩。但且无贪相，应到法王门。
须菩提，若有人言：如来若来、若去、若坐、若卧，是人不解我所说义。何以故？如来者，无所从来亦无所去，故名如来。
颂曰：如来何所来，修因几劫功？断除人我见，方用达真宗。见相不求相，身空法亦空。往来无所著，来去尽通通。
须菩提，若善男子、善女人，以三千大千世界碎为微尘，于意云何？是微尘众宁为多不？甚多世尊，何以故？若是微尘众实有者，佛则不说是微尘众，所以者何？佛说微尘众，则非微尘众，是名微尘众。世尊，如来所说三千大千世界，则非世界，是名世界。何以故？若世界实有者，则是一合相，如来说一合相，则非一合相，是名一合相。须菩提，一合相者，则是不可说，但凡夫之人贪着其事。
颂曰：界尘何一异，报应亦同然。非因亦非果，谁后复谁先。事中通一合，理则两俱捐。欲达无生路，应当识本源。
须菩提，若人言：佛说我见、人见、众生见、寿者见。须菩提，于意云何？是人解我所说义不？不也世尊，是人不解如来所说义。何以故？世尊说我见、人见、众生见、寿者见，即非我见、人见、众生见、寿者见，是名我见、人见、众生见、寿者见。须菩提，发阿耨多罗三藐三菩提心者，于一切法，应如是知、如是见、如是信解，不生法相。须菩提，所言法相者，如来说：即非法相，是名法相。
颂曰：非到真如理，弃我入无为。众生及寿者，悟见总皆非。若悟菩提道，彼岸更求离。法相与非相，了应如是知。
须菩提，若有人以满无量阿僧祇世界七宝，持用布施；若有善男子、善女人，发菩萨心者，持于此经乃至四句偈等，受持读诵为人演说，其福胜彼。云何为人演说，不取于相，如如不动。何以故？一切有为法，如梦幻泡影。如露亦如电，应作如是观。
颂曰：如星翳灯幻，皆为喻无常。漏识修因果，谁言得久长。危脆同泡露，如云影电光。饶经八万劫，终是落空亡。
佛说是经已。长老须菩提及诸比丘、比丘尼、优婆塞、优婆夷，一切世间，天、人、阿修罗，闻佛所说，皆大欢喜，信受奉行。
录文完。