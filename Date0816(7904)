佛告阿難：其有眾生生彼國者，皆悉住於正定之聚。所以者何？彼佛國中無諸邪聚及不定聚，十方沙諸佛如來皆共贊嘆無量壽佛威神功德不可思議。諸有眾生聞其名號，信心歡喜，乃至一念至心回向愿生彼國，即得往生，住不退轉，唯除五逆、誹謗正法。
佛告阿難：十方世界諸天人民，其有至心愿生彼國，凡有三輩。其上輩者，舍家棄欲而作沙門，發菩提心，一向專念無量壽佛，修諸功德，愿生彼國，此等眾生臨壽終時，無量壽佛與諸大眾現其人前，即隨彼佛往生其國，便於七寶華中自然化生，住不退轉，智慧勇猛，神通自在。是故，阿難！其有眾生欲於今世見無量壽佛，應發無上菩提之心，修行功德，愿生彼國。
其中輩者，十方世界諸天人民，其有至心愿生彼國，雖不能行作沙門，大修功德，當發無上菩提之心，一向專念無量壽佛，多少修善，奉持齋戒，起立塔像，飯食沙門，懸繒然燈，散華燒香，以此回向愿生彼國。其人臨終，無量壽佛化現其身，光明相好，具如真佛，與諸大眾現其人前，即隨化佛往生其國，住不退轉，功德智慧次如上輩者也。
其下輩者，十方世界諸天人民，其有至心欲生彼國，假使不能作諸功德，當發無上菩提之心，一向專意，乃至十念念無量壽佛，愿生其國。若聞深法，歡喜信樂，不生疑惑，乃至一念念於彼佛，以至誠心愿生其國。此人臨終夢見彼佛，亦得往生，功德智慧次如中輩者也。
右明往生正因，即前文十方眾生信樂、發愿、回向等愿所攝。首言一念至心回向，即得往生，行者誠能於一念信入，何須更論種種功勳。一切眾生流浪生死，惟此一念，更無二念，乃至發真歸元，成等正覺，惟此一念，亦無二念。大智度論云：行般若波羅蜜者，一念中能數覺。若善男女愿疾出離，應當念佛。
慧日泛舶渡海，達天竺，至健馱羅國，東北大山有觀音像。日乃七日叩頭，又斷食畢命為期，至七日夜，忽見觀音現紫金身，坐寶蓮華，垂手摩頂曰：汝欲傳法，自利利他，惟念西方極樂世界阿彌陀佛。當知凈土法門勝過諸行。他如天親無量壽論、馬鳴起信論、智者十疑論，以及永明、天如、楚石、蓮池諸大德所有述作，莫不殷勤贊嘆，導往西方，決無欺世悞人之事。何況我等生當像季，法弱魔強，獨力修行，豈無錯路？若復徘徊不信，深戀塵勞，如蛾赴燈，如魚處涸，曾不需時，大苦隨後。各宜猛省，無待他求。
佛告彌勒：其有得聞彼佛名號，歡喜踴躍，乃至一念，當知此人為得大利，則是具足無上功德。是故，彌勒！設有大火充滿三千大千世界，要當過此，聞是經法，歡喜信樂，受持讀誦，如說修行。所以者何？多有菩薩欲聞此經而不能得，若有眾生聞此經者，於無上道終不退轉，是故應當專心信受，持誦說行。吾今為諸眾生說此經法，令見無量壽佛及其國土一切所有，所當為者，皆可求之，無得以我滅度之後，復生疑惑。當來之世，經道滅盡，我以慈悲哀愍，特留此經，止住百歲，其有眾生值斯經者，隨意所愿，皆可得度。
如來興世難值難見，諸佛經道難得難聞，菩薩勝法，諸波羅蜜得聞亦難，遇善知識，聞法能行，此亦為難。若聞斯經，信樂受持，難中之難，無過此難。是故我法如是作，如是說，如是教，應當信順，如法修行。
四、釋流通分者，自此至終，名流通分。此經具無量壽全身，亦具一切諸佛全身。於此信入，即具一切佛智。故曰聞此經者，於無上道永不退轉，至經藏滅盡，此經獨留，眾生遇者，皆可得度。是知三乘十二分教，一網全收，更無余法。所以佛慈加被，殊異余經，奉勸後賢，普同信受。
爾時，世尊說此經法，無量眾生皆發無上正覺之心，萬二千那由他人得清凈法眼，二十二億諸天人民得阿那含果，八十萬比丘漏盡意解，四十億菩薩得不退轉，以弘誓功德而自莊嚴，於將來世當成正覺。
爾時，三千大千世界六種震動，大光普照十方國土，百千音樂自然而作，無量妙華紛紛而降。佛說經已，彌勒菩薩及十方來諸菩薩眾、長老阿難、諸大聲聞、一切大眾，靡不歡喜。
聞經之益，如是不可思議，皆是無量壽本愿力故，亦以本師威神加被故，凡有眾生遇斯經者，其所獲益亦當如是。如云發無上菩提之心，乃至於將來世當成正覺，各在當人，非為分外。即今靈山一會，不異曩時，無量法音，熾然常說，但能深信，決定往生，化導有情，普成正覺。
釋經已竟，教旨粗明，普與群生回向極樂，系以偈曰：
覺海周圓徧十虛，諸佛國土從中現，
如影如響亦如電，畢竟安住常寂光。
歸命西方大導師，我此身心不可得，
平等清凈絕思議，幻出光中一一華，
一一華中一一佛，普現一切眾生前，
佛身無量眾無邊，交參寶網惟心見。
愿我命終正智彰，上品蓮華生彼國，
七寶堂前擊法鼓，聞中獲盡陀羅尼。
奏諸天樂散天華，供養百億沙佛。
於諸佛前受記已，疾滿普賢大愿王，
還入娑婆度眾生，一彈指頃成極樂。
我今念佛佛念我，我佛一體非去來。
須彌可碎海可塵，我此愿王無動轉。