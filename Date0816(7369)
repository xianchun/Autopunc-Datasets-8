第一、釋於一名法說無量名、一義無量名、無量義說無量名，乃至第一義中說世諦等廣釋所以語魔王云過三月當涅盤緣起第二、釋我、無我諍論第三、釋有中陰、無中陰第四、釋有退、無退諍論迦葉菩薩白佛言：世尊至亦知未來眾生諸根。
僧亮曰：第三、諍論分也。上云具四德則進，不具則退。而善友不過於佛，正法不過佛說，如使後人於佛所說起諍論者，則不得善思，故不如法行。四德所以不具，皆由佛說不定，如似如來說不應機，故發問也。
僧宗曰：第五、廣明諍論也，有三翻：第一、出諍論以咎佛；第二、如來廣釋以遣著；第三、釋諍論也。此下第一、列二十一諍論，以咎佛也。
寶亮曰：將欲解釋諍論，故逆作難云：佛既知眾生三世，諸根利鈍差別何不定說，乃使物諍耶？
智秀曰：辨諍論中，唯有問答兩翻，前迦葉以諍論為難，後佛釋也。
如是眾生於佛滅後至何故今日不決定說。
寶亮曰：凡列二十對四十家諍，請佛釋也。
道慧記曰：迦葉發問，凡有四十諍論，兩兩相對，合為二十，就章門之中乃有四十二也。合章門中第十九兩句言：或說佛性，即眾生有，離眾生有；或說四重、五逆、闡提皆有佛性，或說言無。合此二句，所以為四十也。
佛告迦葉：善男子！如是之義至乃是智慧之所能知。
僧亮曰：佛所說義，有權有實。識性是著，不達二義，偏執起諍，智能了達，不執不諍也。
若有智者，我於是人至亦復謂我作不定說。
僧亮曰：智者見法，法理無二，謂佛說，實；不說，權也。無智不見法故，佛說權道，謂道有權實，說不定也。謂我作不定說者，自不見法，謂佛說有二，所以起諍論也。
僧宗曰：第二、釋著言之惑也。隨方釋化，豈是凡夫六識所知？是以不解此意，故生此諍論耳。智者理歸一致，及其化物，方便故也。說本跡不相違，故言不二也。於愚者不解、偏執，謂呼二也。
寶亮曰：將欲釋難，且一往總解云：如是之義，非六識所知，乃是智者所達也。眾生根性不等，須法藥不同，何得定說耶？是故一家勸行者，若體解此諸諍論，名通達佛法也。佛所說法，本一時之益，生後解之資，應縱容取旨，豈得偏執？但學者自乖於理，豈是佛之過耶？
善男子！如來所有一切善行至悉為療治一切病苦。
僧亮曰：謂愚智不同，應須調伏，所以說不得定也。
善男子！如來世尊為國土故至一切法中作二種說。
僧亮曰：說不定之事，證眾生不同，如制皮物，寒國則開，溫土則制也。時節者，如初說無我，後說我也。他語者，佛說少見佛性，為後身菩薩，非自為也。為人故者，說不凈觀是道，為多愛人說，不為多瞋人也。為根故者，如為利根，則略說法要；為鈍根人，廣說法要也。
於一名法說無量名至於無量義說無量名。
僧亮曰：法是事體，名是義因，義是名實，內外之稱，各有總別。
僧宗曰：明如來說法不定，豈可承此而生執著耶？就一名一義綺互為言，尋求下釋，各存其旨也。
云何一名說無量名至是名一名作無量名。
僧亮曰：般涅此言無，亦言不；盤者言生，亦言出也。胡音多含，皆是出生死之名，亦是出生死之義，一名一義也。
僧宗曰：一名者，取其無果之名，而種種不同也。
道慧記曰：涅盤是一名，涅盤體是一名之法涅盤者，事同灰身；於聞不畢竟者，謂言佛常如事像。然中道義求唱言入者，權而不實，言入者湛然無相也。
智秀曰：出聞權道得益之人也。
善男子！有諸眾生生於斷見至善惡果報實有受者。
僧亮曰：我者，有真有俗，俗故說有，真故說無也。說俗為斷，說真為常，而或者聞俗有故，謂真亦有，聞真無故，謂俗亦無，起諍論也。
僧宗曰：第二諍論，如來為除斷見故，說善惡之業實有受者也。以經生受果，意在相續，一行人，一神明，相續說用，假名為我，不達斯旨，謬計有實、神我不滅，處處受生。
寶亮曰：破彼斷見，說有相續，假名我用，而謬執之徒便言有神也。若聞破無神我教，便謂八自在亦無也。以兩執各異，所以成諍。若中道而言，善見王者，即我身是，為斷見人說耳。言無我者，為計神我故說也，非無八自在我也，是故得言有亦無也。
云何知有？善男子！過去之世至定說有我及有我所。
僧亮曰：我者，情靈之總號也。眾生壽者，常用之別名，名有十六，而義言三世，總去來今，假名為一故，即我身是也。而或者謂佛別說一我，從昔至緣所成，乃破定我，不離一果。上句破一，下句破異也。舉外道所見，重破一異之執，先釋不異，後釋不一也。
善男子！我於經中復作是言至唱言：佛說定無中陰。
僧亮曰：佛說業弱報遲者，有中陰；業強報速者，無中陰。而惑者聞有謂一切有，聞無言一切無，故起諍也。
僧宗曰：第三諍論，佛說中陰為生陰，在方便也。若論下至阿毗，上極四空，此一向無中陰也。中間或有或無，此正義也。
寶亮曰：言有言無，未必域判，但業有定、不定，定者則有，不定者則無。若中道為論，亦有亦無也。
善男子！我於經中復說有退至生煩惱故，則便退失。
僧亮曰：煩惱有二種：一、謂受生；二、障禪定也。受生重故，修無漏斷，斷則不起。障定輕故，不修無漏，遇緣還起。是以退定起障定煩惱也。不退無漏，不起受生煩惱也。雖不起煩惱，而退禪定，故無漏不現在前也。譬室有毒蛇，因燈得見，雖燈滅不見，終不入室。諸法性空，因定得見，雖退定不見，而不起煩惱也。或者聞定退，言無漏亦退；聞無漏不退，言定亦不退也。
僧宗曰：第四諍論也。若四意止，以還未得正信，或時有退，入煖法已，一向不退，乃至羅漢也。若是無漏，則不退；若是有漏，或有退也。鈍根則退，利則不退也。無漏之性，照理而生，一得不喪，但退有漏定，無漏不現前耳。
寶亮曰：羅漢根有利鈍也。六住已來，悉伏斷障定煩惱也。受生煩惱，不復更起猶如燋炭，不復為木。但障定無知，既是伏斷，若利根者，出無漏觀，欲還入即時得入；鈍根者，出觀後，欲還入則難，更須作意，方得入故，名為退也。或者羅漢退來，起欲界思惟，成須陀洹也。言不退者，謂禪定亦不退，所以成諍也。
復有比丘名瞿坻至唱言：如來定說無退。
僧亮曰：瞿提是那含人，六反退定，不得盡漏。第七修得恐失，故自害，未死之間，諸漏得盡。魔王謂是學人命終，乃遶其尸，求覓其識。既不能得，白佛言：汝弟子未盡漏而死。佛答：此人永拔受根，已入涅盤也。六種羅漢，引退分為證也。
僧宗曰：立退無漏義者，引此為據，謂羅漢果，有漏、無漏一切退也。
善男子！我於經中說，如來身至定說佛身是無為法。
僧亮曰：釋同是涅盤，直以念念生滅，不生不滅為異也。非學者，以金剛名學；種智初起，名無學。法身不生不滅，無二相也。佛出世及不出世，常住不動者，以應為出，不應則不出也。然應常不生滅也。不解我意者，謂定是有為，定是無為，無為則常，有為無常也。
僧宗曰：第五諍論。聞說滅者，謂無法身；聞法身不滅，謂應跡亦常。向我、無我，就隔身為論，此據現在為義也。
寶亮曰：聞應身無常，謂無法身；若聞常住，復同外計。兩說天乖，故成諍也。