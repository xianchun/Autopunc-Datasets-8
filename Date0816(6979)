劉淑字仲承，河閒樂成人也。祖父稱，司隸校尉。淑少學明五經，遂隱居，立精舍講授，諸生常數百人。州郡禮請，五府連辟，並不就。永興二年，司徒種暠舉淑賢良方正，辭以疾。桓帝聞淑高名，切責州郡，使輿病詣京師。淑不得已而赴洛陽，對策為天下第一，拜議郎。又陳時政得失，災異之占，事皆效驗。
再遷尚書，納忠建議，多所補益。又再遷侍中、虎賁中郎將。上疏以為宜罷宦官，辭甚切直，帝雖不能用，亦不罪焉。以淑宗室之賢，特加敬異，每有疑事，常密諮問之。靈帝既位，宦官譖淑與竇武等通謀，下獄自殺。
李膺字符禮，穎川襄城人也。祖父修，安帝時為太尉。父益，趙國相。膺性簡亢，無所交接，唯以同郡荀淑、陳寔為師友。注漢官儀曰：修字伯游。
注亢，高也。
初舉孝廉，為司徒胡廣所辟，舉高第，再遷青州刺史。守令畏威明，多望風□官。復征，再遷漁陽太守。尋轉蜀郡太守，以母老乞不之官。轉護烏桓校尉。鮮卑數犯塞，膺常蒙矢石，每破走之，虜甚憚懾。以公事免官，還居綸氏，教授常千人。南陽樊陵求為門徒，膺謝不受。陵後以阿附宦官，致位太尉，為節**者所羞。荀爽嘗就謁膺，因為其御，既還，喜曰：今日乃得御李君矣。其見慕如此。注謝承書曰：出補蜀郡太守，修庠序，設條教，明法令，威恩並行。蜀之珍玩，不入於門。益州紀其政化，朝廷舉能理劇，轉烏桓校尉。
注謝承書曰：膺常率步騎臨陣交戰，身被創夷，拭血進戰，遂破寇，斬首二千級。
注綸氏，縣，屬穎川郡，故城今陽城縣也。
注漢官儀曰：樊陵字德雲。
永壽二年，鮮卑寇雲中，桓帝聞膺能，乃復征為度遼將軍。先是羌虜及疏勒、龜茲，數出攻鈔張掖、酒泉、雲中諸郡，百姓屢被其害。自膺到邊，皆望風懼服，先所掠男女，悉送還塞下。自是之後，聲振遠域。
延熹二年征，再遷河南尹。時宛陵大姓羊元腢罷北海郡，臧罪狼藉，郡捨溷軒有奇巧，乃載之以歸。膺表欲按其罪，元腢行賂宦豎，膺反坐輸作左校。注溷軒，廁屋。
初，膺與廷尉馮緄、大司農劉祐等共同心志，糾罰奸幸，緄、祐時亦得罪輸作。
司隸校尉應奉上疏理膺等曰：昔秦人觀寶於楚，昭奚恤馬以腢賢；梁惠王瑋其照乘之珠，齊威王荅以四臣。夫忠賢武將，國之心膂。竊見左校□刑徒前廷尉馮緄、大司農劉祐、河南尹李膺等，執法不撓，誅舉邪臣，肆之以法，觿庶稱宜。昔季孫行父親逆君命，逐出莒僕，於舜之功二十之一。今膺等投身強禦，畢力致罪，陛下既不聽察，而猥受譖訴，遂令忠臣同愆元惡。
自春迄冬，不蒙降恕，遐邇觀聽，為之歎息。夫立政之要，記功忘失，是以武帝捨安國於徒中，宣帝征張敞於亡命。緄前討蠻荊，均吉甫之功。祐數臨督司，有不吐茹之節。膺著威幽、并，遺愛度遼。今三垂蠢動，王旅未振。易稱雷雨作解，君子以赦過宥罪。乞原膺等，以備不虞。書奏，乃悉免其刑。注新序曰：秦欲伐楚，使**者往觀楚之寶器。楚王聞之，召昭奚恤問焉。對曰：此欲觀吾國之得失而圖之，寶器在於賢臣。遂使恤應之。乃為東面之□四，為南面之□一，為西面之□一。
秦使者至，恤曰：君，客也，請就上位東面，子西南面，太宰子方次之，葉公子高次之，司馬子反次之。恤自居西面之□，稱曰：客觀楚國之寶器。所寶者，賢臣也。理百姓，實倉廩，使人各得其所，子西在此。奉珪璋，使諸侯，解忿悁之難，交兩國之歡，使無兵革之憂，太宰子方在此。守封□，謹境界，不侵鄰國，鄰亦不侵，葉公子高在此。理師旅，正兵戎，以當強敵，提袍鼓以動百萬之觿，使皆赴湯火，蹈白刃，出萬死不顧，司馬子反在此。若懷霸王之餘義，獵理亂之遺風，昭奚恤在此。惟大國所觀。秦使者瞿然無以對，恤遂攝衣而去。使反，言秦君曰：楚多賢臣，未可謀也。注瑋猶美也。史記曰，魏惠王問齊威王曰：王亦有寶乎？威王曰：無有。魏王曰：寡人之國雖小，尚有徑寸珠照車前後十二乘者十枚，柰何以萬乘之國而無寶乎！威王曰：寡人所以為寶者與王異。吾臣有檀子者，使守南城，楚人不敢為寇。吾臣有盼子者，使守高堂，則趙人不敢東漁於河。吾臣有黔夫者，使守徐州，於是燕人祭北門，趙人祭西門，從者七千餘家。吾臣有種首者，使備盜賊，則道不拾遺。以此為寶，將以照千里，豈直十二乘哉？魏王籩，不懌而去。
注肆，陳也。
注紀太子僕殺紀公，以其寶玉來奔，納諸宣公，公命與之邑，季文子使司寇出之境。公問其故，對曰：孝敬忠信為吉德，盜賊藏奸為凶德。夫莒僕，則其孝敬，**弒君父矣，則其忠信，則竊寶玉矣，其人則盜賊也，是以去之。
舜舉十六相，去四凶，有大功二十而為天子。今行父雖未獲一吉人，去一凶矣，於舜之功，二十之一也。見左傳。
注景帝時，韓安國為梁大夫，坐法抵罪。後梁內史缺，起徒中為二千石，拜為內史。臣賢案：此言武帝，誤也。
注張敞為京兆尹，坐殺人亡命歸家。冀州亂，征敞為冀州刺史。
注詩小雅曰：顯允方叔，征伐玁狁，蠻荊來威。鄭玄注云：方叔先與吉甫征伐玁狁，今特往伐蠻荊，皆使來服於宣王之威，美其功之多也。緄以順帝時討長沙武陵蠻夷有功，故以比之。
注謂祐奏梁冀弟旻，又為司隸校尉，權豪畏之也。詩曰：唯仲山甫，柔亦不茹，剛亦不吐，不侮□寡，不畏強禦。
注易解卦象詞也。卦坎下震上。解，坎為險，為水。水者，雨之象。震為動，為雷。王弼注云：屯難盤結，於是乎解也。
再遷，復拜司隸校尉。時張讓弟朔為野王令，貪殘無道，至乃殺孕婦，聞膺厲威嚴，懼罪逃還京師，因匿兄讓弟捨，藏於合柱中。膺知其狀，率將吏卒破柱取朔，付洛陽獄。受辭畢，即殺之。讓訴冤於帝，詔膺入殿，御親臨軒，詰以不先請便加誅辟之意。膺對曰：昔晉文公執□成公歸於京師，春秋是焉。禮雲公族有罪，雖曰宥之，有司執憲不從。昔仲尼為魯司寇，七日而誅少正卯。今臣到官已積一旬，私懼以稽留為愆，不意獲速疾之罪。誠自知釁責，死不旋踵，特乞留五日，克殄元惡，退就鼎鑊，始生之願也。帝無復言，顧謂讓曰：此汝弟之罪，司隸何愆？乃遣出之。自此諸黃門常侍皆鞠躬屏氣，休沐不敢復出宮省。帝怪問其故，並叩頭泣曰：畏李校尉。注公羊傳曰：晉人執□侯，歸之於京師。歸之於者，執之乎天子之側者也。
罪定不定已可知矣。何休注云：歸之於者，決辭也。
注解見張酺傳。
是時朝庭日亂，綱紀頹阤，膺獨持風裁，以聲名自高。士有被其容接者，名為登龍門。及遭黨事，當考實膺等。案經三府，太尉陳蕃卻之。曰：今所考案，皆海內人譽，憂國忠公之臣。此等猶將十世宥也，豈有罪名不章而致收掠者乎？不肯平署。帝愈怒，遂下膺等於黃門北寺獄。膺等頗引宦官子弟，宦官多懼，請帝以天時宜赦，於是大赦天下。膺免歸鄉里，居陽城山中，天下士大夫皆高尚其道，而污穢朝廷。注裁音才代反。
注以魚為喻也。龍門，河水所下之口，在今絳州龍門縣。辛氏三秦記曰河津一名龍門，水險不通，魚□之屬莫能上，江海大魚薄集龍門下數千，不得上，上則為龍也。
注解見耿弇傳。
注平署猶連署也。
注獄名，解見靈紀也。
注以朝廷為污穢也。
及陳蕃免太尉，朝野屬意於膺，荀爽恐其名高致禍，欲令屈節以全亂世，為書貽曰：久廢過庭，不聞善誘，陟岵瞻望，惟日為歲。知以直道不容於時，悅山樂水，家於陽城。道近路夷，當即聘問，無狀嬰疾，闕於所仰。頃聞上帝震怒，貶黜鼎臣，人鬼同謀，以為天子當貞觀二五，利見大人，不謂夷之初旦，明而未融，虹蜺揚輝，□和取同。方今天地氣閉，大人休否，智者見險，投以遠害。雖匱人望，內合私願。想甚欣然，不為恨也。願怡神無事，偃息衡門，任其飛沉，與時抑揚。頃之，帝崩。陳蕃為太傅，與大將軍竇武共秉朝政，連謀誅諸宦官，故引用天下名士，乃以膺為長樂少府。及陳、竇之敗，膺等復廢。注論語曰：鯉趨而過庭。子曰：學詩乎？曰未也。又曰：孔子恂恂然善誘人。詩曰：陟彼岵兮，瞻望父兮。又曰：一日不見，如三歲兮。爽致敬於膺，故以父為喻也。
注上帝謂天子，鼎臣即陳蕃。
注易下系曰：人謀鬼謀，百姓與能。
注易曰：天地之道，貞觀也。干九二、九五並曰利見大人也。
注夷，傷也。融，朗也。明夷卦離下坤上，離為日，坤為地，日之初出，其明未朗。左傳曰：明而未融，其當旦乎？以膺黜，故喻之也。
注春秋考異郵曰：虹蜺出，亂惑□和。謂□君子，同小人也。論語曰：
君子和而不同，小人同而不和也。
注易文言曰：天地閉，賢人隱。否九五曰：大人休否。休否謂休廢而否塞。
注見險難，故投身以遠害也。易曰：君子以儉德避難，不可榮以祿。
注匱，乏也。
注毛萇詩注曰：衡門，橫木為門。
後張儉事起，收捕鉤黨，鄉人謂膺曰：可去矣。對曰：事不辭難，罪不逃刑，臣之節也。吾年已六十，死生有命，去將安之？乃詣詔獄。考死，妻子徙邊，門生、故吏及其父兄，並被禁錮。注左傳曰，晉侯之弟楊干亂行於曲梁，魏絳戮其僕。晉侯怒，謂羊舌赤曰：
合諸侯以為榮也。楊干為戮，何辱如之？必殺魏絳，無失也。對曰：絳無貳志，事君不避難，有罪不逃刑，其將來辭，何辱命焉！
時侍御史蜀郡景毅子顧為膺門徒，而未有錄牒，故不及於譴。毅乃慨然曰：本謂膺賢，遣子師之，豈可以漏奪名籍，苟安而已！遂自表免歸，時人義之。
膺子瓚，位至東平相。初，曹操微時，瓚異其才，將沒，謂子宣等曰：時將亂矣，天下英雄無過曹操。張孟卓與吾善，袁本初汝外親，雖爾勿依，必歸曹氏。諸子從之，並免於亂世。注謝承書瓚作珪。
杜密字周甫，穎川陽城人也。為人沉質，少有厲俗志。為司徒胡廣所辟，稍遷代郡太守。征，三遷太山太守、北海相。其宦官子弟為令長有奸惡者，輒捕案之。行春到高密縣，見鄭玄為鄉佐，知其異器，即召署郡職，遂遣就學。
後密去官還家，每謁守令，多所陳托。同郡劉勝，亦自蜀郡告歸鄉里，閉門埽軌，無所幹及。太守王昱謂密曰：劉季陵清高士，公卿多舉之者。密知昱激己，對曰：劉勝位為大夫，見禮上賓，而知善不薦，聞惡無言，隱情惜己，自同寒蟬，此罪人也。今志義力行之賢而密達之，違道失節之士而密糾之，使明府賞刑得中，令問休揚，不亦萬分之一乎？昱籩服，待之彌厚。注軌，車多也。言絕人事。
注寒蟬謂寂默也。楚詞曰：悲哉秋之為氣也，蟬寂漠而無聲。
注力行謂盡力行善也。禮記曰：好問近乎智，力行近乎仁。
後桓帝征拜尚書令，遷河南尹，轉太僕。黨事既起，免歸本郡，與李膺俱坐，而名行相次，故時人亦稱李杜焉。後太傅陳蕃輔政，復為太僕。明年，坐黨事被征，自殺。注前有李固、杜喬，故言亦也。
劉祐字伯祖，中山安國人也。安國後別屬博陵。祐初察孝廉，補尚書侍郎，閒練故事，文札強辨，每有奏議，應對無滯，為僚類所歸。注安國，縣，故城在今定州義豐縣東南。謝承書曰：祐，宗室胤緒，代有名位。少修操行，學嚴氏春秋、小戴禮、古文尚書，仕郡為主簿。郡將小子嘗出錢付之，今市買果實，祐悉以買筆書具與之，因白郡將，言郎君年可入小學，而但傲佷，遠近謂明府無過庭之教，請出授書。郡將為使子就祐受經，五日一試，不滿呈限，白決罰，遂成學業也。
除任城令，兗州舉為尤異，遷揚州刺史。是時會稽太守梁旻，大將軍冀之從弟也。祐舉奏其罪，旻坐征。復遷祐河東太守。時屬縣令長率多中官子弟，百姓患之。祐到，黜其權強，平理冤結，政為三河表。注三河謂河東、河內、河南也。表猶標準也。
再遷，延熹四年，拜尚書令，又出為河南尹，轉司隸校尉。時權貴子弟罷州郡還入京師者，每至界首，輒改易輿服，隱匿財寶，威行朝廷。
拜宗正，三轉大司農。時中常侍蘇康、管霸用事於內，遂固天下良田美業，山林湖澤，民庶窮困，州郡累氣。祐移書所在，依科品沒入之。桓帝大怒，論祐輸左校。注累氣，屏息也。
後得赦出，復歷三卿，輒以疾辭，乞骸骨歸田裡。詔拜中散大夫，遂杜門絕多。
每三公缺，朝廷皆屬意於祐，以譖毀不用。延篤貽之書曰：昔太伯三讓，人無德而稱焉。延陵高揖，華夏仰風。吾子懷蘧氏之可卷，體寧子之如愚，微妙玄通，沖而不盈，蔑三光之明，未暇以天下為事，何其劭與！注三讓，解見和紀。
注揖，讓也。左傳，吳王壽夢卒，子諸樊既除喪，將立弟季札，札□其室而耕，乃捨之。
注蘧瑗字伯玉，寧子名俞，並□大夫。論語孔子曰：君子哉蘧伯玉，邦有道則仕，邦無道則可卷而懷之。又曰：寧武子邦無道則愚。
注老子曰古之善為道者，微妙玄通，深不可識也。又曰道沖而用之或不盈。
注莊子曰：舜讓天下於子州支伯，子州支伯曰：予適有幽憂之病，方且理之，未暇理天下也。靈帝初，陳蕃輔政，以祐為河南尹。及蕃敗，祐黜歸，卒於家。明年，大誅黨人，幸不及禍。
魏朗字少英，會稽上虞人也。少為縣吏。兄為鄉人所殺，朗白日操刃報讎於縣中，遂亡命到陳國。從博士卻仲信學春秋圖緯，又詣太學受五經，京師長者李膺之徒爭從之。注上虞，縣，故城在今越州余姚縣西。有虞山，在縣東。
注孔子作春秋緯十二篇。
初辟司徒府，再遷彭城令。時中官子弟為國相，多行非法，朗與更相章奏，幸臣忿疾，欲中之。會九真賊起，乃共薦朗為九真都尉。到官，□厲吏兵，討破腢賊，斬首二千級。桓帝美其功，征拜議郎。頃之，遷尚書。屢陳便宜，有所補益。出為河內太守，政稱三河表。尚書令陳蕃薦朗公忠亮直，宜在機密，復征為尚書。會被黨議，免歸家。注中猶中傷。
朗性矜嚴，閉門整法度，家人不見墯容。後竇武等誅，朗以黨被急征，行至牛渚，自殺。著書數篇，號魏子雲。注牛渚，山名。突出江中，謂為牛渚圻，在宣州當塗縣北也。
夏馥字子治，陳留圉人也。少為書生，言行質直。同縣高氏﹑蔡氏並皆富殖，郡人畏而事之，唯馥比門不與交通，由是為豪姓所仇。桓帝初，舉直言，不就。注比門猶並門也。
馥雖不交時宦，然以聲名為中官所憚，遂與范滂﹑張儉等俱被誣陷，詔下州郡，捕為黨魁。
及儉等亡命，經歷之處，皆被收考，辭所連引，布□天下。馥乃頓足而歎曰：孽自己作，空污良善，一人逃死，禍及萬家，何以生為！乃自翦須變形，入林慮山中，隱匿姓名，為冶家傭。親突煙炭，形貌毀瘁，積二三年，人無知者。後馥弟靜，乘車馬，載縑帛，追之於涅陽市中。遇馥不識，聞其言聲，乃覺而拜之。馥避不與語，靜追隨至客舍，共宿。夜中密呼靜曰：吾以守道疾惡，故為權宦所陷。且念營苟全，以庇性命，弟柰何載物相求，是以禍見追也。
明旦，別去。黨禁未解而卒。注林慮，今相州縣。
注涅陽，縣，屬南陽郡。
宗慈字孝初，南陽安觿人也。舉孝廉，九辟公府，有道征，不就。後為修武令。時太守出自權豪，多取貨賂，慈遂□官去。征拜議郎，未到，道疾卒。南陽腢士皆重其義行。注安觿在今南陽縣西南，仍有其名，無復基趾也。
巴肅字恭祖，勃海高城人也。初察孝廉，歷慎令﹑貝丘長，皆以郡守非其人，辭病去。辟公府，稍遷拜議郎。與竇武﹑陳蕃等謀誅閹官，武等遇害，肅亦坐黨禁錮。中常侍曹節後聞其謀，收之。肅自載詣縣，縣令見肅，入合解印綬與俱去。肅曰：為人臣者，有謀不敢隱，有罪不逃刑。既不隱其謀矣，又敢逃其刑乎？遂被害。刺史賈琮刊石立銘以記之。注高城，縣，故城在今滄州鹽山縣南。
注慎，縣，屬汝南郡。貝丘，縣，屬清河郡。
范滂字孟博，汝南征羌人也。少厲清節，為州裡所服，舉孝廉﹑光祿四行。
時冀州饑荒，盜賊腢起，乃以滂為清詔使，案察之。滂登車攬轡，慨然有澄清天下之志。及至州境，守令自知臧污，望風解印綬去。其所舉奏，莫不厭塞觿議。遷光祿勳主事。時陳蕃為光祿勳，滂執公儀詣蕃，蕃不止之，滂懷恨，投版□官而去。郭林宗聞而讓蕃曰：若范孟博者，豈宜以公禮格之？今成其去就之名，得無自取不優之議也？蕃乃謝焉。注征羌，解見來歙傳。謝承書曰：汝南細陽人也。
注漢官儀曰：光祿舉敦厚﹑質樸﹑遜讓﹑節儉。此為四行也。
注版，笏也。
注格，正也。
復為太尉黃瓊所辟。後詔三府掾屬舉謠言，滂奏刺史﹑二千石權豪之黨二十餘人。尚書責滂所劾猥多，疑有私故。滂對曰：臣之所舉，自非叨穢奸暴，深為民害，豈以污簡札哉！閒以會日迫促，故先舉所急，其未審者，方更參實。
臣聞農夫去草，嘉谷必茂；忠臣除奸，王道以清。若臣言有貳，甘受顯戮。
吏不能詰。滂鶯時方艱，知意不行，因投劾去。注漢官儀曰：三公聽采長史臧否，人所疾苦，還條奏之，是為舉謠言也。
頃者舉謠言，掾屬令史都會殿上，主者大言，州郡行狀雲何，善者同聲稱之，不善者默爾銜枚。
注左傳曰：為國家者，見惡如農夫之務去草焉。
太守宗資先聞其名，請署功曹，委任政事。滂在職，嚴整疾惡。其有行違孝悌，不軌仁義者，皆埽多斥逐，不與共朝。顯薦異節，抽拔幽陋。滂外甥西平李頌，公族子孫，而為鄉曲所□，中常侍唐衡以頌請資，資用為吏。滂以非其人，寑而不召。資遷怒，捶書佐朱零。零仰曰：范滂清裁，猶以利刃齒腐朽。今日寧受笞死，而滂不可違。資乃止。郡中中人以下，莫不歸怨，乃指滂之所用以為范黨。注裁音才載反。
後牢修誣言鉤黨，滂坐系黃門北寺獄。獄吏謂曰：凡坐系皆祭□陶。滂曰：□陶賢者，古之直臣。知滂無罪，將理之於帝；如其有罪，祭之何益！
觿人由此亦止。獄吏將加掠考，滂以同囚多嬰病，乃請先就格，遂與同郡袁忠爭受楚毒。桓帝使中常侍王甫以次辨詰，滂等皆三木囊頭，暴於階下。餘人在前，或對或否，滂﹑忠於後越次而進。王甫詰曰：君為人臣，不惟忠國，而共造部黨，自相□舉，評論朝廷，虛構無端，諸所謀結，並欲何為？皆以情對，不得隱飾。滂對曰：臣聞仲尼之言，見善如不及，見惡如探湯。欲使善善同其清，惡惡同其污，謂王政之所願聞，不悟更以為黨。甫曰：卿更相拔舉，迭為唇齒，有不合者，見則排斥，其意如何？滂乃慷慨仰天曰：古之循善，自求多福；今之循善，身陷大戮。身死之日，願埋滂於首陽山側，上不負皇天，下不愧夷﹑齊。
甫愍然為之改容。乃得並解桎梏。注鉤，引也。
注帝謂天也。
注三木，項及手足皆有械，更以物蒙覆其頭也。前書司馬遷曰魏其，大將也，衣赭關三木也。
注探湯喻去疾也。見論語。
注伯夷﹑叔齊餓死首陽山，見史記。首陽山在洛陽東北。
注鄭玄注周禮曰：木在足曰桎，在手曰梏。
滂後事釋，南歸。始發京師，汝南﹑南陽士大夫迎之者數千兩。同囚鄉人殷陶﹑黃穆，亦免俱歸，並□侍於滂，應對賓客。滂顧謂陶等曰：今子相隨，是重吾禍也。遂遁還鄉里。注兩，車也。尚書曰：戎車三百兩。
初，滂等系獄，尚書霍諝理之。及得免，到京師，往候諝而不為謝。或有讓滂者。對曰：昔叔向嬰罪，祁奚救之，未聞羊舌有謝恩之辭，祁老有自伐之色。
竟無所言。注左傳，晉討欒盈之黨，殺叔向之弟羊舌虎，並囚叔向。於是祁奚聞之，見范宣子曰：夫謀而鮮過，惠訓不倦者，叔向有焉。社稷之固也，猶將十代宥之，今一不免其身，不亦惑乎？宣子說而免之。祁奚不見叔向而歸，叔向亦不告免焉而朝。孔安國注尚書曰自功曰伐也。
建寧二年，遂大誅黨人，詔下急捕滂等。督郵吳導至縣，抱詔書，閉傳捨，伏默而泣。滂聞之，曰：必為我也。即自詣獄。縣令郭揖大驚，出解印綬，引與俱亡。曰：天下大矣，子何為在此？滂曰：滂死則禍塞，何敢以罪累君，又令老母流離乎！其母就與之訣。滂白母曰：仲博孝敬，足以供養，滂從龍舒君歸黃泉，存亡各得其所。惟大人割不可忍之恩，勿增感戚。
母曰：汝今得與李﹑杜齊名，死亦何恨！既有令名，復求壽考，可兼得乎？
滂跪受教，再拜而辭。顧謂其子曰：吾欲使汝為惡，則惡不可為；使汝為善，則我不為惡。行路聞之，莫不流涕。時年三十三。注傳，驛捨也，音知戀反。
注仲博，滂弟也。
注謝承書曰：滂父顯，故龍舒侯相也。
注李膺﹑杜密。
論曰：李膺振拔污險之中，蘊義生風，以鼓動流俗，激素行以恥威權，立廉尚以振貴埶，使天下之士奮迅感□，波蕩而從之，幽深牢破室族而不顧，至於子伏其死而母歡其義。壯矣哉！子曰：道之將廢也與？命也！注前書班固曰振拔污塗，跨騰風雲也。
注周易曰：鼓以動之。
注論語之文。
尹勳字伯元，河南鞏人也。家世衣冠。伯父睦為司徒，兄頌為太尉，宗族多居貴位者，而勳獨持清操，不以地埶尚人。州郡連辟，察孝廉，三遷邯鄲令，政有異多。後舉高第，五遷尚書令。及桓帝誅大將軍梁冀，勳參建大謀，封都鄉侯。遷汝南太守。上書解釋范滂﹑袁忠等黨議禁錮。尋征拜將作大匠，轉大司農。坐竇武等事，下獄自殺。
蔡衍字孟喜，汝南項人也。少明經講授，以禮讓化鄉里。鄉里有爭訟者，輒詣衍決之，其所平處，皆曰無怨。注項，今陳州項城縣也。
舉孝廉，稍遷冀州刺史。中常侍具瑗托其弟恭舉茂才，衍不受，乃收繼書者案之。又劾奏河閒相曹鼎臧罪千萬。鼎者，中常侍騰之弟也。騰使大將軍梁冀為書請之，衍不荅，鼎竟坐輸作左校。乃征衍拜議郎﹑符節令。梁冀聞衍賢，請欲相見，衍辭疾不往，冀恨之。時南陽太守成□等以收糾宦官考廷尉，衍與議郎劉瑜表救之，言甚切厲，坐免官還家，杜門不出。靈帝即位，****拜議郎，會病卒。
羊陟字嗣祖，太山梁父人也。家世冠族。陟少清直有學行，舉孝廉，辟太尉李固府，舉高第，拜侍御史。會固被誅，陟以故吏禁錮歷年。復舉高第，再遷冀州刺史。奏案貪濁，所在肅然。又再遷虎賁中郎將﹑城門校尉，三遷尚書令。時太尉張顥﹑司徒樊陵﹑大鴻臚郭防﹑太僕曹陵﹑大司農馮方並與宦豎相姻私，公行貨賂，並奏罷黜之，不納。以前太尉劉寵﹑司隸校尉許冰﹑幽州刺史楊熙﹑涼州刺史劉恭﹑益州刺史龐艾清亮在公，薦舉升進。帝嘉之，拜陟河南尹。計日受奉，常食干飯茹菜，禁制豪右，京師憚之。會黨事起，免官禁錮，卒於家。注梁父故城在今兗州泗水縣北。
張儉字符節，山陽高平人，趙王張耳之後也。父成，江夏太守。儉初舉茂才，以刺史非其人，謝病不起。注張耳，大梁人也。高祖立為趙王。
延熹八年，太守翟超請為東部督郵。時中常侍侯覽家在防東，殘暴百姓，所為不軌。儉舉劾覽及其母罪惡，請誅之。覽遏絕章表，並不得通，由是結仇。
鄉人朱並，素性佞邪，為儉所□，並懷怨恚，遂上書告儉與同郡二十四人為黨，於是刊章討捕。儉得亡命，困迫遁走，望門投止，莫不重其名行，破家兼容。
後流轉東萊，止李篤家。外黃令毛欽操兵到門，篤引欽謂曰：張儉知名天下，而亡非其罪。縱儉可得，寧忍執之乎？欽因起撫篤曰：蘧伯玉恥獨為君子，足下如何自專仁義？篤曰：篤雖好義，明廷今日載其半矣。欽歎息而去。篤因緣送儉出塞，以故得免。其所經歷，伏重誅者以十數，宗親並皆殄滅，郡縣為之殘破。注縣名，屬山陽郡，故城在今兗州金鄉縣南。
注明廷猶明府。言不執儉，得義之半也。
中平元年，黨事解，乃還鄉里。大將軍、三公並辟，又舉敦樸，公車特徵，起家拜少府，皆不就。獻帝初，百姓饑荒，而儉資計差溫，乃傾竭財產，與邑裡共之，賴其存者以百數。
建安初，征為衛尉，不得已而起。儉見曹氏世德已萌，乃闔門懸車，不豫政事。
歲余卒於許下。年八十四。
論曰：昔魏齊違死，虞卿解印；季布逃亡，朱家甘罪。而張儉見怒時王，顛沛假命，天下聞其風者，莫不憐其壯志，而爭為之主。至乃捐城委爵、破族屠身，蓋數十百所，豈不賢哉！然儉以區區一掌，而欲獨堙江河，終嬰疾甚之亂，多見其不知量也。注違，避也。史記魏齊，魏之諸公子也。虞卿，趙相也。范睢入秦，為昭王相，昭王乃遺趙王書曰：魏齊，范睢之仇也，急持其頭來。趙王乃圍齊，齊急亡，見虞卿。卿度趙王不可說，乃解其印，與齊往信陵君所。信陵君初聞之疑，後乃出迎。齊聞信陵初疑，遂自刎。趙王持其頭遺秦也。
注季布，楚人。為項羽將，數窘漢王。羽敗，漢購求布千金，敢捨匿，罪三族。布匿濮陽周氏，髡鉗布，之魯朱家所賣之。朱家心知是季布也。買置田舍。乃往洛陽，見汝陰侯灌嬰，說之曰：季布何罪？臣各為主用，職耳。汝陰侯言於高帝，帝乃赦之。拜郎中，後為河東守也。
注堙，塞也。前書班固曰：何武、王嘉，區區以一簣障江河，用沒其身。
注論語曰：人而不仁，疾之以甚，亂也。又曰：人雖欲自絕，其何傷於日月？多見其不知量也。
岑晊字公孝，南陽棘陽人也。父****，為南郡太守，以貪叨誅死。
晊年少未知名，往候同郡宗慈，慈方以有道見征，賓客滿門，以晊非良家子，不肯見。晊留門下數日，晚乃引入。慈與語，大奇之，遂將俱至洛陽，因詣太學受業。注棘音力。
注方言曰：叨，殘也。
晊有高才，郭林宗、朱公叔等皆為友，李膺、王暢稱其有干國器，雖在閭裡，慨然有董正天下之志。太守弘農成□下車，欲振威嚴，聞晊高名，請為功曹，又以張牧為中賊曹吏。□委心晊、牧，□善糾違，肅清朝府。宛有富賈張泛者，桓帝美人之外親，善巧雕鏤玩好之物，頗以賂遺中官，以此並得顯位，恃其伎巧，用埶縱橫。晊與牧勸□收捕泛等，既而遇赦，晊竟誅之，並收其宗族賓客，殺二百餘人，後乃奏聞。於是中常侍侯覽使泛妻上書訟其冤。帝大震怒，征□，下獄死。晊與牧亡匿齊魯之閒。會赦出。後州郡察舉，三府交辟，並不就。及李、杜之誅，因復逃竄，終於江夏山中雲。注爾雅曰：董，督正也。
陳翔字子麟，汝南邵陵人也。祖父珍，司隸校尉。翔少知名，善交結。察孝廉，太尉周景辟舉高第，拜侍御史。時正旦朝賀，大將軍梁冀威儀不整，**奏冀恃貴不敬，請收案罪，時人奇之。遷定襄太守，征拜議郎，遷揚州刺史。舉奏豫章太守王永奏事中官，吳郡太守徐參在職貪穢，並征詣廷尉。參，中常侍璜之弟也。由此威名大振。又征拜議郎，補御史中丞。坐黨事考黃門北寺獄，以無驗見原，卒於家。
孔昱字符世，魯國魯人也。七世祖霸，成帝時歷九卿，封□成侯。自霸至昱，爵位相系，其卿相牧守五十三人，列侯七人。昱少習家學，大將軍梁冀辟，不應。太尉舉方正，對策不合，乃辭病去。後遭黨事禁錮。靈帝即位，公車征拜議郎，補洛陽令，以師喪□官，卒於家。注臣賢案：前書孔霸字次****，即安國孫，世習尚書。宣帝時為太中大夫，授太子經，遷詹事，高密相。元帝即位，霸以師賜爵關內侯，號□成君。薨，謚曰烈君。今范書及謝承書皆雲成帝，又言封侯，蓋誤也。詹事及相俱二千石，故曰歷卿。
注家學尚書。
苑康字仲真，勃海重合人也。少受業太學，與郭林宗親善。舉孝廉，再遷穎陰令，有能多。注重合，縣，故城在今滄州樂陵縣東。
遷太山太守。郡內豪姓多不法，康至，奮威怒，施嚴令，莫有干犯者。先所請奪人田宅，皆遽還之。
是時山陽張儉殺常侍侯覽母，案其宗黨賓客，或有迸匿太山界者，康既常疾閹官，因此皆窮相收掩，無得遺脫。覽大怨之，誣康與兗州刺史第五種及都尉壺嘉詐上賊降，征康詣廷尉獄，減死罪一等，徙日南。穎陰人及太山羊陟等詣闕為訟，乃原還本郡，卒於家。
□□字文有，山陽瑕丘人也。少為諸生，家貧而志清，不受鄉里施惠。舉孝廉，連辟公府，皆不就。立精舍教授，遠方至者常數百人。桓帝時，博士征，不就。靈帝即位，太尉黃瓊舉方正，對策合時宜，再遷議郎，補蒙令。以郡守非其人，□官去。家無產業，子孫同衣而出。年八十，卒於家。注瑕丘，今兗州縣。
注蒙，縣，屬梁國。
注謝承書曰□**子孫同衣而行，并日而食也。
劉儒字叔林，東郡陽平人也。郭林宗常謂儒口訥心辯，有珪璋之質。察孝廉，舉高第，三遷侍中。桓帝時，數有□異，下策博求直言，儒上封事十條，極言得失，辭甚忠切。帝不能納，出為任城相。頃之，征拜議郎。會竇武事，下獄自殺。注陽平故城，今魏州莘縣。
注珪璋，玉也。半珪曰璋。謝承書曰：林宗歎儒有珪璋之質，終必為令德之士。詩曰：如珪如璋，令聞令望。
賈彪字偉節，穎川定陵人也。少游京師，志節慷慨，與同郡荀爽齊名。
初仕州郡，舉孝廉，補新息長。小民困貧，多不養子，彪嚴為其制，與殺人同罪。城南有盜劫害人者，北有婦人殺子者，彪出案發，而掾吏欲引南。
彪怒曰：賊寇害人，此則常理，母子相殘，逆天違道。遂驅車北行，案驗其罪。城南賊聞之，亦面縛自首。數年閒，人養子者千數，僉曰賈父所長，生男名為賈子，生女名為賈女。注新息，今豫州縣。
注就發處案驗之。
延熹九年，黨事起，太尉陳蕃爭之不能得，朝廷寒心，莫敢復言。彪謂同志曰：
吾不西行，大禍不解。乃入洛陽，說城門校尉竇武、尚書霍諝，武等訟之，桓帝以此大赦黨人。李膺出，曰：吾得免此，賈生之謀也。
先是岑晊以黨事逃亡，親友多匿焉，彪獨閉門不納，時人望之。彪曰：傳言相時而動，無累後人。公孝以要君致釁，自遺其咎，吾以不能奮戈相待，反可容隱之乎？於是鹹服其裁正。注望，怨也。
注相，視也。左傳之文也。
以黨禁錮，卒於家。初，彪兄弟三人，並有高名，而彪最優，故天下稱曰賈氏三虎，偉節最怒。
何顒字伯求，南陽襄鄉人也。少遊學洛陽。顒雖後進，而郭林宗、賈偉節等與之相好，顯名太學。友人虞偉高有父讎未報，而篤病將終，顒往候之，偉高泣而訴。顒感其義，為復讎，以頭醊其墓。注襄鄉故城在今隨州棗陽縣東北也。
注醊，祭酹也，音竹歲反。
及陳蕃、李膺之敗，顒以與蕃、膺善，遂為宦官所陷，乃變姓名，亡匿汝南閒。
所至皆親其豪桀，有聲荊豫之域。袁紹慕之，私與往來，結為奔走之友。是時黨事起，天下多離其難，顒常私入洛陽，從紹計議。其窮困閉□者，為求援救，以濟其患。有被掩捕者，則廣設權計，使得逃隱，全免者甚觿。注詩大雅曰：予曰有胥附，予曰有先後，予曰有奔走，予曰有禦侮。毛萇注曰：諭德宣譽曰奔走。
及黨錮解，顒辟司空府。每三府會議，莫不推顒之長。累遷。及董卓秉政，逼顒以為長史，托疾不就，乃與司空荀爽、司徒王允等共謀卓。會爽薨，顒以它事為卓所繫，憂憤而卒。初，顒見曹操，歎曰：漢家將亡，安天下者必此人也。
操以是嘉之。嘗稱穎川荀彧，王佐之器。及彧為尚書令，遣人西迎叔父爽，並致顒屍，而葬之爽之頤傍。
贊曰：渭以涇濁，玉以礫貞。物性既區，嗜惡從形。蘭蕕無並，銷長相傾。
徒恨芳膏，煎灼燈明。注礫音歷。說文曰：礫，小石也。言渭以涇濁，乃顯其清，玉居礫石，乃見其貞。區猶別也。嗜，愛也。從形謂形有善惡也。以諭彼李膺等與宦豎不同，故相憎疾。
注蕕，臭草也。左傳曰：一熏一蕕，十年尚猶有華。易否卦曰：小人道長，君子道銷。泰卦曰：君子道長，小人道銷。老子曰高下相傾也。
注前書龔勝死，有一老父入哭甚哀，曰：熏以香自燒，膏以明自銷。
二一八四頁六行又將及難按：又原斗及，逕據汲本、殿本改正。
二一八四頁一一行狙獮猴也按：獮原斗彌，逕據汲本、殿本改正。
二一八四頁一三行謂范睢蔡澤之類按：汲本、殿本睢作雎。
二一八四頁一四行贏糧而景從也按：贏原斗嬴，逕據汲本、殿本改正。
二一八四頁一六行懷經協術集解引惠棟說，謂協當作挾，古字通，黃瓊傳黃門協邪是也。
二一八五頁二行忠義之流按：忠原斗志，逕據汲本、殿本改正。
二一八五頁三行國命委於閹寺按：閹原斗閽，逕據汲本、殿本改正。
二一八五頁一五行正枉必過其直見孟子按：殿本考證謂今孟子無此文。
二一八六頁一０行磬****境界按：校補引柳從辰說，謂牙應作□，即互字。今據改。
二一八七頁二行李膺為河南尹集解引惠棟說，謂考異云河南尹當作司隸。
校補引侯康說，謂通鑒系張成事於延熹九年，是年李膺為司隸，故考異云然，然靈紀九年無赦，惟八年三月大赦天下，則張成推占當赦，命子殺人，實在八年三月前，是時李膺正代鄧萬世為河南尹也。今按：黃山謂按張成事不必在八年。膺之輸作左校，本傳及陳蕃傳皆謂膺河南尹，馮緄傳則謂膺司隸校尉，此范書之疏繆也。
二一八七頁三行帝亦頗誶其占集解引錢大昕說，謂誶當作訊，古書訊誶二字多相亂。今按：御覽六五一引作訊。
二一八七頁三行成弟子牢修集解引惠棟說，謂袁宏紀作牢順，續漢志作牢川。今按：御覽引作牢循。
二一八七頁一一行荀翌按：汲本、殿本翌作昱。下同。按：翌字經史多假為昱字。
二一八七頁一三行孔昱按：皇甫規傳昱作翊。集解引惠棟說，謂黨錮傳有孔昱，昱字符世，韓敕碑有御史孔翊元世，則翊即昱也。
二一八七頁一三行苑康汲本、殿本苑作范。下同。按：荀淑、竇武傳並作苑康，作范誤。
二一八七頁一三行□****按：集解引惠棟說，謂本傳及韓敕碑皆作□。今據改，與下文合。
二一八八頁六行劉祗按：祗原斗只，逕據汲本、殿本改正。
二一八八頁六行朱楷按：楷原斗揩，逕據汲本、殿本改正。
二一九０頁一行荀翌附祖淑傳按：沉家本謂案淑傳雲兄淑子昱，則祖字鬥。
二一九０頁二行王璋字伯儀集解引惠棟說，謂璋當作章，儀當作義。
按：校補引柳從辰說，謂上文王章為八廚，字本作章，此又作璋，必有一誤。
二一九一頁七行還居綸氏續志綸氏作輪氏。按：綸輪通。
二一九一頁八行為節**者所羞據汲本、殿本補。
二一九二頁一五行使**者往觀楚之寶器據汲本、殿本補。
二一九三頁九行使守高堂按：汲本、殿本堂作唐。
二一九三頁一四行**弒君父矣據汲本、殿本補，與左傳合。
二一九四頁七行時張讓弟朔為野王令按：集解引惠棟說，謂袁紀作陽翟令張輿，又膺為河南尹時考殺之也。
二一九四頁一一行今臣到官已積一旬按：集解引惠棟說，謂袁紀一旬作二旬。
二一九四頁一三行皆鞠躬屏氣按：鞠原斗鞫，逕據汲本、殿本改正。
二一九七頁八行漏奪名籍刊誤謂奪當作脫。按：惠棟謂續漢書作漏脫，奪與脫古字通。
二一九八頁四行劉季陵清高士按：汲本陵作林。殿本考證謂陵本或作林。
二二０二頁六行入林慮山中按：御覽八一七引謝承書，作遁多黑山。
二二０二頁七行為冶家傭按：冶原斗治，逕據汲本、殿本改正。
二二０二頁七行追之於涅陽巿中按：集解引惠棟說，謂袁紀作滏陽，魏郡鄴縣有釜水，或是滏水之陽。案漢末林慮、鄴縣皆屬魏郡，馥入林慮山，靜追之滏陽巿中，為得其實。
二二０四頁三行得無自取不優之議也按：汲本議也作譏邪。
二二０四頁一二行滂鶯時方艱按：集解引王補說，謂袁紀艱下有難字。
二二０五頁一五行見則排斥按：刊誤謂見則案文當作則見。
二二０五頁一五行古之循善按：刊誤謂案文循當作修。
二二０六頁一０行並衛侍於滂按：汲本、殿本滂作傍。
二二０八頁三行周易曰鼓以動之殿本考證雲諸本同，王會汾謂案易無此文。張森楷校勘記謂鼓或當是風誤。今按：注或引詩大序風以動之，展轉傳寫，誤詩序為周易，誤風為鼓耳。
二二０九頁五行****拜議郎據汲本、殿本改。按：前曾征拜議郎，故此雲復拜，作征誤。
二二０九頁六行家世冠族按：汲本、殿本冠上有衣字。
二二０九頁八行司徒樊陵按：集解引錢大昕說，謂靈帝紀陵為太尉，非司徒。
二二０九頁一０行司隸校尉許冰汲本、殿本冰作永。按：殿本考證謂永毛本作冰，監本作水，今從宋本。王先謙謂毛本並不作冰，不知所據何本。
二二０九頁一０行幽州刺史楊熙按：楊原斗揚，逕改正。
二二一０頁五行由是結仇鄉人朱並汲本、殿本結仇下衍覽等二字。按：
覽等二字如連上讀，當以由是結仇覽等句絕，然上文祗言侯覽與張儉結仇，不當有等字也。如連下讀，則朱並成為侯覽之鄉人，通鑒即以覽等二字連下讀，而省去一等字，作覽鄉人朱並，然朱並為張儉之鄉人，非侯覽之鄉人也。紹興本無此二字，乃知此二字為衍文。
冊府元龜九四九正作鄉人朱並告儉與同郡二十四人為黨，亦一明證也。
二二一０頁七行外黃令毛欽操兵到門按：外黃屬陳留郡，黃縣屬東萊郡，故顧炎武、錢大昕皆謂當作黃令，多一外字。惠棟則謂袁紀作督郵毛欽，或欽是外黃人，衍一令字耳。
二二一二頁二行其何傷於日月**據汲本、殿本補，與論語合。
二二一二頁三行父****為南郡太守據汲本、殿本改。按：殿本考證謂豫監本作像，從宋本改。
二二一二頁九行又以張牧為中賊曹吏按：刊誤謂案文多一中字，吏當作史。
二二一二頁一三行晊與牧亡匿齊魯之閒按：汲本、殿本亡匿上衍遁逃二字。
二二一三頁四行**奏冀恃貴不敬據汲本、殿本補。
二二一三頁五行奏事中官按：校補謂案文奏當為奉之鬥。又按：據張元濟後漢書校勘記，官原作宮，影印時描改為官。
二二一四頁一行前書孔霸字次****據汲本、殿本改，與前書合。
二二一四頁九行皆遽還之按：王先謙謂遽乃追之鬥。
二二一五頁二行遠方至者常數百人按：常原作嘗，逕據汲本、殿本改。
二二一五頁七行□**子孫同衣而行據汲本、殿本補。
二二一五頁一０行出為任城相按：城原斗成，逕據汲本、殿本改正。
二二一五頁一二行令聞令望按：聞原作問，逕據汲本、殿本改。
二二一六頁三行而掾吏欲引南按：刊誤謂案文吏當作史。
二二一七頁一０行亡匿汝南閒按：刊誤謂案文閒字下又云有聲荊豫之域，若只在汝南，則無用閒字，不當云荊，蓋漏南郡二字也，南郡則屬荊州。
二二一八頁五行遣人西迎叔父爽按：刊誤謂案文致顒屍，又葬頤傍，則爽亦死矣，明脫一喪字。