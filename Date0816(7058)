溈山禪師，諱靈佑，長溪趙氏子，得法於百丈海和尚。初至大溈，木食澗飲。十余年始得仰山慧寂禪師相與振興其道，故諸方稱曰溈仰宗。
溈仰宗風，父子一家，師資唱和，語默不露，明暗交馳，體用雙彰，無舌人為宗，圓相明之。
圓相之作，始於南陽忠國師，以授侍者耽源，源承讖記，傳於仰山，遂目為溈仰宗。總有六名：曰圓相，曰暗機，曰義海，曰字海，曰意語，曰嘿論。
耽源謂仰山曰：國師傳六代祖師圓相九十六個，授與老僧。國師示寂時，復謂予曰：吾滅後三十年，南方有一沙彌來，大興此道，次第傳授，毋令斷絕。吾詳此讖，事在汝躬，我今付汝，汝當奉持。仰山既得，遂焚之。
一日，又謂仰山曰：向所傳圓相，宜深秘之。
仰曰：燒卻了也。
源曰：此乃諸佛相傳至今，何乃燒卻？
仰曰：某甲一覽，已知其意，能用始得，不可執本也。
源曰：於子即得，來者何如？
仰曰：和尚若要，重錄一本。乃重錄呈似耽源，一無差失。
三山來頌云：
國師父子太無因，讖記傳來直到今。畫得圈圈九十六，青天白日換人睛。
仰山親於耽源處受九十六種圓相，後於溈山處因此相頓悟。有語云：諸佛秘印，豈容言乎？又曰：我於耽源處得體，溈山處得用。謂之父子投機，故有圓相辨的於人。或畫曹山云：然燈前有一。
三山來云：非父不生其子。頌曰：
云門監咦，德山抽顧，方便機關，父作子述，擾擾叢林卒未休，而今猶在欣相慕。
僧問巴陵：如何是提婆宗？陵云：銀盌盛雪。
三山來頌云：
銀盌盛雪，內外明徹，不是巴陵，有口難說。
如何是吹毛劍？陵云：珊瑚枝枝撐著月。
三山來頌云：
珊瑚枝枝撐著月，一道寒光照不歇，大鵬一口吸滄溟，驚起魚龍皆惡發。
祖意教意，是同是別？陵云：雞寒上樹，鴨寒下水。
三山來頌云：
雞寒上樹，鴨寒下水，信爾自然，忘其彼此，一般景致兩般看，紅是桃兮白是李。
云門聞語，乃云：他日老僧忌辰，只須舉此三轉語供養老僧足矣。
三山來云：巴陵三句，可謂得云門血脈者，若但以此供養，猶覺未在。何故？不見道：智過於師，方堪傳授，也不得匆匆草草。
睦州爐鞴雪峰機，打就金毛獅子兒。三句楷磨區法則，十門規度別機宜。
樹凋葉落西風急，云淡天低晚日遲。情見到頭窺不得，離心意識始方知。
法眼禪師，諱文益，余杭魯氏子。得法於漳州羅漢桂琛禪師。初住撫州崇壽，次住建康清涼，大振雪峰、玄沙之道。周顯德五年閏七月間示寂。江南李後主謚曰大法眼禪師。
法眼家風則聞聲悟道，見色明心，句藏鋒，言中有響，三界惟心為宗，拂子明之。
眼初同紹修、洪進過地藏院，阻雪，值圍爐次，藏問：山河大地與上座自己，是同是別？
眼云：是別。藏豎兩指。
眼云：是同。藏亦豎兩指，便起去。
次日，送至門首，藏指庵前太古石問曰：三界唯心，萬法唯識。且道此石在心內？住心外？
眼云：在心內。
藏云：行腳人著甚來由，安片石在心頭？眼無對，遂解包，依席決策。
一日，呈見解，說道理，藏曰：佛法不恁麼。
眼云：某甲詞窮理盡也。
藏曰：若論佛法云云。眼於言下大悟。
後因行腳話不知最親切，始悟徹。作偈曰：
三界唯心，萬法唯識。唯識唯心，眼聲耳色。
不到耳聲，眼觸何色？耳聲難成，眼色何立？
色心不二，彼此無差。有人會得，騰煥吾家。
乃立華嚴六相義。
今依因門智照，古德略以喻顯六相者：一總、二別、三同、五
而轉。
成所作智：成本愿力所應作事。
轉八識則能成四智也。
三山來云：智亦不可得，識又作麼生？
秘藏詮注云：佛轉八識而成四智，八為大圓鏡智，七為平等性智，六為妙觀察智，五為成所作智，識惟分別，智能決斷。
三山來云：糊餅饅頭，是一是二？
大乘莊嚴論云：轉八識成四智，束四智具三身。
三山來以拂子擊禪床一下，云：此是識。復擊一下，云：此是智。又擊一下，云：此是身。汝等諸人作麼分解？復擊一下。
古德云：眼等五識為成所作智，意為妙觀察智，化身攝；末那為平等性智，報身攝；阿賴耶為大圓鏡智，法身攝。
三山來云：且道報化法身又以何為攝？
智通禪師問六祖三身四智旨要。祖曰：清凈法身，汝之性也；圓滿報身，汝之智也；千百億化身，汝之行也。若離本性說三身，即名有身無智；若悟三身無有自性，即名四智菩提。聽吾偈：自性具三身，發明成四智。不離見聞緣，超然登佛地。
吾今為汝說，諦信永無疑。莫學馳求者，終日說菩提。
通曰：四智之義可得聞乎？
祖曰：既會三身，便明四智；若離三身，別談四智，此名有智無身也。即此有智，還成無智。復說偈曰：
大圓鏡智性清凈，平等性智心無病，
妙觀察智見非功，成所作智同圓鏡。
五八六七果因轉，但轉其名無實性。
若於轉處不留情，繁興永處那伽定。
三山來云：將謂是個祖師。
第六意識轉妙觀察智。
前五識謂眼、耳、鼻、舌、身，此乃四大和合而成，皆各司其用。云體本來無過，止因外有色、聲、香、味、觸之塵，內之根與外之塵相偶而識生焉，罪業所由起也。不轉則為識，轉則成所作之功而各效其用矣。第六意識乃意根，而意為六根中之頭目，意識一動，則眼貪色，耳貪聲，鼻貪香，舌貪味，身貪細滑，起徧計之情。轉則妙於觀察，見色非干色，聞聲不是聲，香臭不分，甘苦不別，粗細一體而成自然之智矣。起信論云：三界虛偽，唯心所作，離此則無六塵境界也。毘婆沙論：問曰：心意識有何差別？答曰：無有差別，即心是意，意即是識。祖師云：徧現俱該法界，收攝在一微塵。識者謂之佛性，不會喚作精魂。雖然如是，蹉過者甚多，錯會者不少。
三山來云：用會作麼？雖然如是，蹉過即不可，具眼底辨看。
楞伽云：末那者，此云染污。蓋由六識既動，意根著處，即成污染。七識亦名傳送識，前粘六識，後連八識。七識無定體，亦無定用。因意識分別好丑，七識即從而分別之，故以此分好分丑傳送於第八識，八識則受而含藏，故云七八二識不相離。倘意識轉為妙觀察，則七識亦不分彼分此而轉為平等性矣，染污之名，何自而得哉？是以體清而用亦不濁也。
三山來云：本非污染，那求清凈？原無分別，說甚平等？雖然如是，若不撥轉關棙，吾恐生死海中頭出頭沒，無了期也，欲不污染得乎？
第八多異熟性故，名含藏識。謂前世中以善不善業為因，招感今生異熟心是果。異熟者，異世熟染之性，不期然而自合也。阿賴耶者，即是真心，不守自性，隨染凈緣，不合而合，能含藏一切真俗境界，如明鏡不與影像合而含影像，亦名如來藏識。伽陀云：諸法於藏識，識於法亦爾，更互為因相，亦悟為果相。若於含藏處破諸惡見，舍我執等，但如大圓明鏡，物來則照物，去不留影像，都無能入如來真空妙藏，與諸佛同證同得，有何不清凈者哉？故曰大圓覺智性清凈。
三山來云：，者個是大圓鏡，阿那個是含藏識？，者個是含藏識，阿那個是大圓鏡？含藏識且置，止如打破鏡時，又向甚麼處會取？道！道！
合論云：寄說阿那識，此云執持，為第九純凈識。如五六七八等識，常依九識以依止，凡愚不了，妄執為我。如水暴流，不離水體，諸波浪等，以水為依，故六七八識常以凈識為依。何謂九為凈識？為二乘人久住在生死業種，六七八識有怖畏故，恐彼難信，方便於生死種外別立凈識，使令悲智漸漸得生，達識成智。則賴耶成圓鏡之體，持功德之門；末那為平等之源，一自他之性；第六起觀察之妙，轉正法之輪；五識興所作之功，垂應化之迹。斯則一心匪動，識智自分，不轉其體，但轉其名，不分其理，而分其事。但伏六識，不取塵境，故名識滅。是故離心之境，文理俱虛，即識之塵，詮量有據。狂心不歇，歇即菩提，垢凈心明，本來是佛。
三山來云：是濟世航，登者得渡；是起死藥，服者得蘇。須知純凈就真體而言，若染污即不得矣，實志修行者勖諸。
按三身四智諸說，采摭經論，歷據詳明，與溈仰辨識處大相關系。可資深禪正修者，不落旁蹊而行正路，故予有取焉。往往同流之士必謂：吾單傳直指之宗，何借此為？殊不知學道者為心意識之所困苦甚矣。虛明自照，本自無他，風境搖搖，倏然走作。通人達士，猶未免焉，況其下者乎？可無方便觀照之力乎？倘因其披剝之說破其虛妄，搗其窠窟，即吾受用處皆大圓鏡智也。精金萬煅，不再鑛矣。
三山來云：此老不可謂非婆心也。
妙喜杲祖集人天眼目，已自引蔓牽枝；高峰老人纂要之出，得非畫蛇添足耶？是以鐵祖有密授之戒。老人示寂幾二十年，語錄已經重刻，而纂要真本重扄笥中，非吝也，無如家賊難防。向因燕京翠崖典藏鑰時，請稿重述，同寮輩私相傳錄，將遍諸方，且烏焉之混，刁刀之差，轉行轉訛。壬什春，寧子執本請曰：其訛如此，不幾瞎悞人眼，何若以真本付梓，庶見從上諸祖真面目，其裨益不小。予思事不可執一，執一不變，非通道也，遂以稿授寧，朝刻而夕行焉，善閱者勿謂為吾門相傳家事可耳。
