三門分別：一、來意；二、釋名；三、解妨。來意有三：
一者、七品學行流通中，後六品明能行人分四，自下第三有二品，明傍修行及正依行功德多少，此品明傍修行之福，故此品興也。
二者、一乘果中，上二品明已滿果，自下三品明未滿果，分二：此品明傍修隨喜福果多小；後二品明正依行福果多少。故此品興。
三者、論云法力有五，前已明三，此為第四聞法，指如說，由從他聞，能生隨喜，故名聞法。此品廣明，故品來也。
釋名者，隨者，順從之名；喜者，忻悅之稱。身心順從，深生忻悅，以此為因，生功德果。此品廣明，故名彼品，隨所聞思修，皆生隨喜心。論經從初，但說聞故。
解妨者，此品不但自生隨喜，亦教勸人，何故不名勸人之品？
答：從本為名，因自隨喜，方勸人故。又二俱是隨喜所攝，故合為名。
經：爾時，彌勒至為得幾所福。
贊曰：品文分二：初彌勒請；後世尊答。此初，有二：長行、頌故。
經：爾時，佛告至汝當善聽。
贊曰：下世尊答，分三：初校量為問；次彌勒答；後佛告成。初文復分三：初明能隨喜者；次明所校量境；後於汝意云何下，正以為問。初文有二：一、明初首隨喜者；二、指所校量後隨喜者。初文有三：一、明初者；次、明往處；後、明展轉。巷陌者，玉篇云：東西為陌。陌，道也。
經：若四百萬億至滿八十年已。
贊曰：下所校量境。中有四：一、生數類；二、所施具；三、年歲；四、得道。此初三也。生類中有二：
一、別示，有五：一、六趣；二、四生；三、形類；四、想殊；五、足異。此等義門，如別章說。閻浮提金者，瞻部樹名，此洲之北岸近樹水下有紫金，光映蔽日月，故以為名。
二、如是等，結。
經：而作是念至具八解脫。
贊曰：此令得道，有二：初起念；後化導。
經：於汝意云何至寧為多不。
贊曰：正以為問。
經：彌勒白佛至阿羅漢果。
贊曰：此彌勒答。世果已多，況令得圣。
經：佛告彌勒至所不能知。
贊曰：下佛告成，有二：初成第五十；後成第一者。此初也。隨喜一念當得菩提，所化眾生倍於上數，故福為多；令得阿羅漢，不能成佛廣濟眾生，故福為劣。如校量佛梵音聲相。
經：阿逸多至不可得比。
贊曰：下成第一者，文分為五：初、總明初人隨喜功德勝前無比；二、往聽聞隨喜之果；三、勸聽分座隨喜果；四、受教往聽隨喜果；五、舉劣成勝。此初也。
經：又阿逸多至所坐之處。
贊曰：此第二、聽聞隨喜果，第三、勸聽隨喜果。亦得六通、金剛寶座，此據世果，非出世故。病得臥聽，此據非病。處寬但勸坐，處窄分坐勸。
經：阿逸多至共生一處。
贊曰：下第四、受教往聽隨喜果，有三：初明得好善友；次明福慧莊嚴；後見佛聞法。此初也。得解法伴為善友也。
經：利根智慧至無諸可惡。
贊曰：下福慧莊嚴。利根，智慧也。余皆是福攝。福中有五：一、聲相；二、口相；三、鼻相；四、面相；五、眾相。百千萬世通下諸果。口相有五：一、氣；二、舌；三、齦齶等無病；四、齒無六惡；五、唇無十惡。不褰縮者，褰，舉也；縮，短也。或作莤字。不麤澀者，有細潤也。不瘡胗，胗音：居忍反。唇上瘡謂之胗。又之忍反。今從初。有作緊緊縵，非瘡胗也。不喎者，口不戾也。喎音：苦蛙反。
經：鼻不至不可喜相。
贊曰：此鼻及面相。音：湯嵇反，應作，薄也。曲戾，魯帝反，乖也。窊曲者，窊音：玉篇於瓜、烏瓜二反，凹也，耶下也。曲，枉也，細小也。
經：唇舌牙齒至人相具足。
贊曰：眾相有六。
經：世世所生至信受教誨。
贊曰：見佛聞法。
經：阿逸多至如說修行。
贊曰：五、舉劣成勝。
經：爾時，世尊至不可為譬喻。
贊曰：十八頌為二：初八頌傍隨喜；後十頌正隨喜者。此初，有三：初二頌標隨喜者；次五頌校量；後一頌結成。
經：如是展轉聞至常從其口出。
贊曰：下十頌正隨喜者，分五，此有二：一頌總明初人隨喜；五頌受教往聽隨喜。
經：若故詣僧坊至其福不可限。
贊曰：此有三：初二頌聽聞隨喜；一頌勸聽分坐隨喜；一頌舉劣成勝。
三門分別：一、來意；二、釋名；三、解妨。來意有三：一者、六品能行人中，前明傍人能修行者福，未明正能行法師之福，今正明之，故此品來。二者、下二品明正依行福果多少中，初品總明得果多少，後品引已證成得者，故此品興。三者、論解法力有五，第五、讀誦持說常精進品示現，此品佛告常精進持說等功德，故此品來。
釋名者，依法修行，可為軌范，故名法師。唯能行者，非所行法。此品明法師之功德，故名。
解妨者，何故前佛告藥王，、告諸菩薩并天人四眾，獨告文殊，、、獨告彌勒，此告常精進，不告余耶？
答：明人、法二師，藥王過去不吝軀命以弘經法，以法為師，身為法師，是故偏告。法證，人證，勸示眾人，故總告之。明離毀傷三業善行，文殊每勸修行，多為眾生善友，自亦以行為先，故偏告文殊。明三佛菩提，明道證階降。校量勸示，希求佛果，自非位齊正覺，智階大圣，何由識真化之幽微，察道德之圓證？故此三品獨告彌勒，此之一品亦合告之。以常精進名行雙符，故唯偏告。行五師之妙行，獲六千之勝德，非直自行，修成曩劫，亦復非常精進而不可證，豈由懈逸之所克成？故偏告於常精進也。
經：爾時，佛告至若書寫。
贊曰：大文分三：初告修行法師差別；次顯所得功德多少；後顯六根殊勝果用。此初也。據實法師總有十種，此略說五：一、持；二、讀；三、誦；四、說；五、寫。例余供養、施他、聽聞、思惟、修習，亦皆法師。初三易而不論，後二難而不說，舉中五種例難易故。
經：是人當得至皆令清凈。
贊曰：此顯所得功德多少。初辨後結。古有二解：一云、十善為本。一善皆有九善助成，各成十行，十行各有自作教他，贊嘆法勝及贊行十善者，合成四百，此四各有上、中、下修，合千二百。耳、舌、意三：聽聞、談說、心得法義，修行力勝，具足三品，各千二百。余三根劣，都無上品，故唯八百。若依十善為首，修成此德，余經亦爾，六根功德亦應如是，何但此經？
二云、六根各有百福，一一皆以十善莊嚴，合成一千，六根合此，總有六千。三根勝故，增得二百；三根劣故，各減二百。古解引正法華及莊嚴論六品各一千，眼、鼻、身三并與二百，其數何也？又百福者，十十善因所感之果。今以因助，未見所由。今正解者，本論之中唯說三根各千二百，余三各八百，不得將莊嚴論例同此經。又未勘彼二文，今且為四釋：
一者、於此經中修十法行：一、書寫；二、供養；三、施他；四、聽聞；五、披讀；六、受持；七、開演；八、諷誦；九、思惟；十、修習。於此十中，一一相資，轉成百行。百行各四：自作、教他、贊勵、慶慰，合成四百。各有三品而修習之，成千二百。三根勝故，具千二百；三根劣故，而無上品，各唯八百。
二者、因於此經十法行中，一一皆以十善資助，如是十十具足成百，自作、教他、贊勵、慶慰，合成四百。三品修習，成千二百，三根勝劣增減同前。此經勝妙，獨成此德；余經不然，故無此德。此文略故，說五法師，其實十種，一一為首，余行助成，皆獲爾德。
又依此經，六根皆唯說五法師，非十種者，今有二解：一云、此五法師一一兼修十善，即成五十。自作、教他、贊勵、慶慰五十各四，即成二百。一一根門雖皆二百，眼、鼻、身劣，并有耳、舌、意三助之，自類不相助故，并本成八百。耳、舌、意勝故，能引三助，故耳、舌、意成千二百。
二云、未見文說，不可虛卜。經云：以是功德莊嚴六根，皆令清凈。論云：諸凡夫人以經力故，得勝根用，未入初地位，如經以父母所生肉眼見於三千大千世界，如是等故。有解：在於十住、十行、十回向中，非於十信，力猶弱故。今解：唯在四善根位，以其肉眼見大千故。解脫分位未能如是。解脫分位見一洲之化佛，決擇分位見大千之化佛，即如經云：三千大千，一化佛境。故知決擇分方見大千界。不爾，一化佛境說誰所見耶？
論云：又六根清凈者，於一一根中悉能具足見色聞聲，知香、味、觸等，諸根互用故。眼見者，聞香能知，如經釋提桓因在勝殿上五欲娛樂，在殿上坐，色應眼見，鼻能知故，乃至說法故。聞香知者，此是智境，鼻根知故。說法應智知，以鼻根知故。此義有二：一云、諸根互用，唯在十地。唯識等云得自在位，諸根互用，一根發識，緣一切境故，非地前可名自在諸根互用。其前所說見聞大千，通地前位，初地已上見百世界，非唯三千故。又初地上實見一百三千大千，據一化佛境，且言見大千，於理無爽。二者、諸根互用，得大自在，唯在十地，唯識等是。若加行力分亦得者，地前亦得。故此本論說地前得。在凡夫言，許通於下互用中故。前凡夫位得前功德，今初地上諸根互用，故非地前有互用也。
經：是善男子至悉見悉知。
贊曰：下第三段、別顯六根殊勝作用。初眼，長行有三：一、肉眼非通，下皆準知；二、所見近遠；三、見業報。
經：爾時，世尊至肉眼力如是。
贊曰：五頌分四：一敕聽；一數；二近遠；一眾生及結。小教說二乘天眼見大千，今說持經力，凡夫眼見大千，初地菩薩見一百大千世界。六根功德多少不同，所得境界，大千無別，修因勝劣，果德不同，識用不差，大千咸等。又德是內成，由因增咸。境是一化，外取量同，只如二乘傍取，遂有二千、三千，宿命、天眼所知過未俱成八萬。又如初地天眼見百大千，勝二乘等，宿命生死但知百劫，劣二乘等，不可一例。
經：復次，常精進至而不壞耳根。
贊曰：耳，長行有四：一、德量；二、境量；三、所聞差別；四、結勝。差別有七類：初十二，雜起聲；次十二，六對聲；次八，八部聲；次三，三災聲；次三，惡趣聲；次二，出家聲；後四，圣人聲。說：勝解行位久修菩薩，無驗咒術，用皆驗故。六根清凈，必在地前凡夫上位，非於下、中。
經：爾時，世尊至三千世界聲。
贊曰：十八頌分三：初一標；次十四頌上；後三結勝。此初也。
經：象馬車牛聲至悉皆得聞之。
贊曰：第二、頌上十四頌，分四：初八頌欲界聲；次一頌半色界聲；次一頌半出家聲；後三頌賢圣聲。十方世界中，禽獸鳴相呼者，依一三千界中十方四天下世界，非數大千界為十方。又得三千是凡夫耳。此是十地乃至佛位，故得十方，亦不相違。
經：三千大千界至功德已如是。
贊曰：結勝也。
經：復次，常精進至種種諸香。
贊曰：鼻，長行有四，此中有二：一、德量；二、境量。上下既遠，云何能知？若根遙知，不至取故，壞根不壞境。若至能取，豈一切香皆就根耶？論云：此是智境，鼻根知故。定智遙知，依鼻根取，故名聞香，非鼻實能離中取境。又諸根互用，鼻尚見色，況依眼、耳之智不取大千香耶？得假似香，非得實體，許離取體，壞境性故。
經：須曼那華香至憶念不謬。
贊曰：此中有二：第三、差別；第四、結成，雖聞此香下是。差別有二：初凡後圣。凡中復二：初欲界；後色界。欲界復二：初非天；後天。非天有二：一、境物；二、生身。天亦有二：初境物；後天身。色界云何有香？此通果香，非業果也。華嚴經云：菩薩鼻根聞無色界宮殿之香。此據依形通力所變，彼據似形定力所變，故不相違。然瑜伽云：勝定果色，當知唯有顯色等相。以彼香等生因闕故。又無用故者，依托色界為定本質，變定境者即無香，味依欲境有。又加行心劣，生因闕無，因強則有，菩薩有，二乘無，圣人有，凡夫無，佛弟子有，外道等無，以劣弱故。然瑜伽云：勝定果色於一切色皆得自在。故知定果通變一切。
經：爾時，世尊至先得是鼻相。
頌曰：三十頌分三：初一頌標；二十八頌上；後一頌結。二十八頌上，中分二：初二十三凡香；後五圣香。凡香復二：二十一頌欲界香；二頌色界香。欲界分二：初七略明人天香；後十四頌廣明人天香。初復有二：五頌略頌人中境物及眾生香；後二略頌天中眾生及境物香。十四頌廣明香，中分二：初九人中香；後五天中香。人中有三：初二境物香；次五眾生香；後二伏藏香。五頌眾生中，初二現生香，後三隱生香。五頌天中，分四：一華；二宮；一天；一戲。五頌圣中，分四：二比丘；一菩薩；一佛；一眾生。
經：復次，常精進至無不美者。
贊曰：舌，長行有三：一、德量；二、根用；三、舌具用。此初二也。此無境量，何故不同鼻根能知三千？既不能知，云何功德成千二百？舌根應亦得嘗三千界味，但以頌文說舌具用，聲遍大千，故不說嘗味。香離質而可有，味離質而便無，故不說得三千界味。經中亦說佛有鼻、舌通，過於眼、耳。
經：若以舌根至深妙法音。
贊曰：下舌具用，分五：一、巧說法；二、多眾來聽；三、得供養；四、近賢圣；五、擁護說法。多眾來聽，有三：一、天；二、龍等；三、四眾來聽。
經：爾時，世尊至或時為現身。
贊曰：八頌半分二：初一舌根用；余舌具用。舌具用分四：一半巧說法；三眾來聽；一供養；二賢圣護。
經：復次，常精進至現其色像。
贊曰：身，長行有四：一、德量；二、喜見；三、境量；四、差別。差別有三：一、器界；二、上下；三、賢圣。
經：爾時，世尊至一切於中現。
贊曰：七頌半分五：一喜見；一半獨見；一半境量；二半差別；後一結勝。差別有二：一半境；一賢圣。
經：復次，常精進至經中所說。
贊曰：意，長行有七：一、德量；二、遠廣；三、無窮；四、順理；五、境量；六、顯勝；七、真實。無窮中，一月、四月等，且舉月時之分齊；差別中，心之所行，所取境界；心所動作，三性行相；心所戲論，言說分別諸法性也。或身、語、意，如次配之。
經：爾時，世尊至一時皆悉知。
贊曰：十一頌分五，此中有三：初一頌半遠廣；半頌無窮；二頌差別。
經：十方無數佛至於眾無所畏。
贊曰：第四、有四頌頌真實，分四：一能持；一不忘；一如說；一無畏。
經：持法華經者至持法華經故。
贊曰：第五、有三頌顯勝，分三：一顯勝；一喜敬；一巧說。恐文繁廣，大分科判，與長行別，應各配悉。
三門分別：一、來意；二、釋名；三、解妨。來意有四：一者、能學行人雖有六品，分為四段，此為第四，明佛自身往居因位，行安樂行，修忍辱等，流通此經，當得安樂。今說此經，勸勵時會，故此品來。二者、三品明未滿果中，前明行，行六根清凈，未知得者實誰是耶？今說自身往行彼行，得六根凈，勸勵時會，故此品來。三者、欲顯行安樂行，威勢無比，我為不輕，行安樂行，眾生于時行損害我，初雖受苦，還由我力，并得佛道，況親自行而不作佛？今說此緣，以利時會，故此品來。四者、論說六種記中，此明具因，菩薩與記，故此品來。
釋名者，常者，義；不輕者，恭敬義。觀他四眾具佛性因，勸他修行，必得作佛，三業時虔恭敬仰，故名常不輕。
解妨者，何故此品獨告得大勢？
欲明經之威神，能令順修行者疾得作佛，違經惡人亦能速拔其苦，故唯告彼，不告余人。
問：此品亦明威音王佛，何故唯以不輕為名？
答：佛因彼說，非正明故。
經：爾時，佛告至身意清凈。
贊曰：品文分四：初、牒前違順所生罪福，以示眾人；第二、別顯於說經持經之人違順人相；第三、結會今古，以示眾人違順之相；第四、結勸眾人，除違行順。此初也。罪如前，功德如次前品。
經：得大勢至皆同一號。
贊曰：下第二、別顯於說經人違順人相，有三：初標時節；次所遇佛；後顯能行違順人相。此初二也。所遇佛中，有二：一、初佛；二、後佛。初佛有六：一、名；二、劫；三、國；四、說法；五、壽住；六、涅盤。諸佛同名威音王者，顯說法華音聲如王尊勝，有大威勢，能令眾生獲大利樂。即常不輕臨終所得，此法華經廣饒益是。
經：最初威音王如來至有大勢力。
贊曰：下顯能行違順人相。中有八：一、惡人益勢；二、善士增勤；三、語加能忍；四、身害能受；五、善名既起；六、勝果遂生；七、惡人從化；八、善士增道。此即初也。
經：爾時，有一至當作佛故。
贊曰：第二、善士增勤，有三：一、標名；二、釋名；三、彰行，而是比丘下是。菩薩比丘者，顯是菩薩，而非比丘，若是比丘，而非菩薩，皆非此行。初不可怪，後犯戒故。我深敬汝等，不輕慢者，有佛本性住種姓故，此敬報身如來藏也。皆行菩薩道，當得作佛者，有種姓者，若起習性，發心修行，必得佛故。又依法身如來藏故，一切皆有我深敬汝，若行菩薩道，發起修習報身如來藏者，當得作佛。無畏德女經說：菩薩為度憍慢、瞋惱諸眾生等，令彼得起回向之心，又為長眾生諸善根本，是故菩薩禮諸眾生。
問：此初四眾凡逢皆禮，禮比丘尼及與白衣，豈不犯耶？
答：菩薩比丘不作是禮，禮即有犯，今作是禮，所以不犯。菩薩於性罪必持，遮罪有犯，勸利大故。若但比丘，非菩薩者，禮即有犯，不禮無犯。又禮四眾而不犯，獨禮一而便虧。又敬佛性，非禮身故。既不專讀誦，亦不專禮拜，二事兼故。新學比丘禮維摩足，未有知故，非舊學故。然有解言：其此比丘不行讀誦，但為禮拜。若爾，應言不讀誦經，何用專字？故知不專讀誦，亦不但行禮拜，是此中意。
經：四眾之中至汝當作佛。
贊曰：第三、語加能忍。初語加，後能忍。
經：說是語時至為常不輕。
贊曰：第四、身害能受；第五、善名既起。此上正是四十心位。
經：是比丘至是法華經。
贊曰：第六、勝果遂生，有三：一、聞法能持；二、六根清凈；三、增壽說法。若常不輕不先披讀像法之中法華經者，豈於臨終聞即能持？先不修因，果如何起？已前禮拜是四十心位，聞法根凈，四善根位，增壽命故，得大善寂，漸為理觀，觀真理故。
經：於時增上慢至三藐三菩提。
贊曰：第七、惡人從化，有二：一、惡人從化；二、所化轉多。大神通力，增壽根凈；樂說辨力，憶偈說法；大善寂力，漸為諦觀，聞法解理。
經：命終之後至心無所畏。
贊曰：第八、善士增道，有五，此文有四：一、遇佛說法。二、遇佛持誦。此二在凡四十心位，由如此故。三、得六根常凈，便入初地。四、除五怖畏，得四無畏。故知常得六根清凈，入初地中菩薩，理應住生死以化物，常值佛者未入十地，不遇諸佛，如破漏船，自不能度，安能度人？如以少湯投大冰池，初雖少消，後還冰積。煩惱未離，不遇佛者，利生亦爾。故增自行，必須遇佛。華嚴經說十地中言：是菩薩得歡喜地，所有怖畏即皆遠離，所謂不活畏、惡名畏、死畏、墮惡道畏、大眾威德畏。何以故？是菩薩離我相故，尚不貪身，況所用物？是故菩薩無不活畏。心不希望恭敬供養，我應供養一切眾生，供給所須。是故菩薩無惡名畏。遠離我見，無我相故，無有死畏。又作是念：我若死已，所生必見諸佛菩薩。是故無有墮惡道畏。我所志愿，無與等者，何況有勝？是故無有大眾威德畏也。
若依論釋，無畏有二：一、菩薩無所畏；二、佛無所畏。佛無所畏，正等覺等是。今是菩薩無所畏。一為眾生說法無所畏，一切聞能持故，得諸陀羅尼故，常憶念不忘故。後三并名在大眾中說法無所畏。一、知一切眾生欲、解、因緣、諸根利鈍，隨其所應，而為說法故；二、不見十方有來問難，令我不能如法答者，不見如是少許相故；三、一切眾生聽受問難，隨意如法，善能決斷一切疑故。離前五怖畏，得此四無畏，入於初地，後入八地，方離怖因。
經：得大勢至當得作佛。
贊曰：第五、緣修道滿，入諸地後，更得見佛說是經典。
經：得大勢至三藐三菩提。
贊曰：下第三大段、結會今古，以示眾人違順之相，分二：初會不輕；後會四眾。此初，有二：初會身；後會法。
經：得大勢至不退轉者是。
贊曰：此會四眾，有三：初會初行惡行果；二會中途從化果，畢是罪下是；後會古今眾。
問：善現聲聞猶住無諍之行，將護眾生而為利益，何故菩薩強記四眾，令他打罵，招斯罪報？
答：菩薩地言：菩薩常以安隱樂教化眾生，非安隱樂如實知之，隨力方便，教令斷除。若初苦而後安，彼雖憂惱，要當饒益，是則菩薩依巧方便。若初雖樂，而後不安，彼雖憂苦，不欲去之，以方便力要為斷除。何以故？後必樂故。今者不輕，觀初雖苦，後還化導，令入道故。如大良醫觀病重者，要先發其病，後與藥令差，亦如捕魚師巧出泉魚，如大獵師巧出熊羆。知因瞋有益，令彼瞋度之；知因貪有益，令彼貪而度之。如化淫女，恣而後度。二乘不能，故住無諍，現雖除諍，不能究竟除他諍故。菩薩自證無諍真如，拔彼諍根，畢竟還令彼亦證此真理無諍故。初雖起諍，後還令滅諍，是行大無諍，不同二乘現小無諍，故無妨也。
經：得大勢至書寫是經。
贊曰：第四大段、結勸眾人除違行順，有二：初經利大；後勸流通。
經：爾時，世尊至疾成佛道。
贊曰：十九頌半頌後三段，分三：初十頌於說經人違順之相；次三頌半結會今古，以示眾人違順之相；後六頌結勸眾人除違行順。此初，有二：初一半所遇佛；後八頌半行違順者。行違順者，中分五：初三惡人益勢，善士增勤；次一語加能忍，身害能受；次二勝果遂生；次一惡人從化；後一半善士增道，不頌善名既起。罪畢已者，惡罵加害轉重令輕，先業罪故。
經：彼時不輕至聽法者是。
贊曰：結會今古，分二：初半會身；後三會眾。
經：我於前世至疾成佛道。
贊曰：結勸眾人除違行順，有四：初二前化諸人；一是經難聞；一此經希說；後二勸勿生疑。
三門分別：一、來意；二、釋名；三、解妨。來意有三：
一者、三流通中，此下八品付受流通，示相付囑稟命行，故、付囑令行，余之六品受命流通。付囑分二：一、作神通，令信付囑；二、手摩頂，令行付囑。今此即初。付囑於他，恐不生信，故作神通放光等示，令知世尊有大神通，久不妄語，出言諦實，令生信解，方以言付，故此品來。
二者、依第二科中，上來初一品是序分，次十九品為正宗訖，自下八品是流通分。、勸信付授，後之六品稟命流通，勢與前同，下更不述。
三者、論云：修行力有七，第二、說力有三種法門，中示現。顯佛世尊有此神力，故能說法皆實不虛，勸示眾生，故此品來。
釋名者，分身、能寂俱號如來，妙用無方曰神，威勢能摧為力。分身等佛各現妙用，莫可方比。威勢能摧邪見不信，以勸生信。如來神力，此品廣明，名。
解妨者，問：涌出，佛曾所化，何假現通信生？
答：涌出久信，不假神通，勸發初機，須現神力。又信有淺深，付有輕重。若不現通以付，恐付猶輕。若不更令信深，彼信尚淺，希法易行，故現神力。
問：何故此經付屬要現神力，余經付屬無此事故？
答：此經秘密，會二歸宗，余經不然，故現神力。
經：爾時，千世界至而供養之。
贊曰：品文分二：初涌出請；後如來付。此初，有二：初標；後釋。不但欲以濟他，兼希自行，故請當說。不爾，亦言便為無用。真謂真實，凈謂離染，大法謂一乘。身恭、語演、述心三請。
經：爾時，世尊至現大神力。
贊曰：下文有二：初長行；後偈頌。長行中復二：初現神力；後言付囑。初文有七：一、標現神力；二、出舌放光；三、謦欬彈指；四、地皆振動；五、彼見歸依；六、合蓋成帳；七、世界通一。此初也。略為三義，故現神力：一、為顯經勝德，以勸流通，此下長行佛告上行等菩薩是；二、為悅眾生，令生信故，初一行頌是；三、見諸菩薩發愿流通，順諸佛心，故現神力，第四頌是。
經：出廣長舌至放無量光。
贊曰：下第二段、出舌放光，有三：一、釋迦出舌放光；二、分身出舌放光；三、明時節。此初二也。古德相傳有七神力：一、出舌；二、放光；三、謦欬；四、彈指；五、地動；六、合蓋；七、變土。今加為八，謂示現，即令他方遙見於此。六通之中，初神境通，有二：一、能變；二、能化。
能化謂無而忽有，謂化身、化語、化境。能變謂轉換舊質，此謂十八變：一、震動，地六動等也；二、熾燃，身之上下出水火等；三、流布，放光漸照，此彼展轉等；四、示現，示現他方諸界趣等種種事物，令諸眾會皆悉遙見；五、轉變，轉地為金，水為酪等；六、往來，於一切處縱身往來，一切無障；七、卷；八、舒，能卷大入小，舒小令大，以一芥納於須彌，展一毛充於法界等；九、眾像入身，能以諸世界內身毛孔等；十、同類往趣，應物現形，為說妙法，事訖還沒，令不識知；十一、顯；十二、隱，於大眾中隱沒自身，復令顯現；十三、所作自在，謂轉有情令其往來，及己身等默語一切皆得自在；十四、制他神通，謂佛、菩薩、二乘圣凡，漸次皆能制伏下位所現神通；十五、能施辨才，施七四辨；十六、能施憶念，於法失念，能施憶念；十七、能施安樂，為說法等，拔除危怖、疾疫、災患，得諸安樂；十八、放大光明，能放一光，頓照無量國，作大利樂事。
此八神力，第一出舌是第八舒，第二放光是第十八放大光明，第三謦欬此即能化，無而忽有，故非十八變。或此及第四彈指是第十三所作自在，第五地動是第一震動，第六令他方見此是第四示現，第七合蓋是第七卷，第八通為一土是第五轉變，轉多為一，轉穢為凈故。
今佛出舌者，論云：令憶念故。信佛所說，如佛入婆羅城乞食不得，後出城已，逢一女人，施佛臭飯]汁，佛記當果。時有婆羅門深生不信，佛出舌示彼，方信佛所記不虛。凡舌至鼻際，尚不妄語，況覆面輪？廣如經說。
至梵世者，有語表故，上無語故，更不至上。放光者，警覺有緣，破癡暗故。一一毛孔者，表此經慈悲一乘平等，顯皆備故。無數光者，具萬德故。遍十方者，覆一切故。由多寶佛已證經訖，更不現通，但化佛示現。
經：釋迦至還攝舌相。
贊曰：此明時節。愚者心迷，謂是小時，智者情解，滿百千歲，轉換其心，令彼不覺。又報、化之利有殊，圣、凡之見有別。又佛現神力實百千歲，佛神力令眾生不覺，然促不延時為論，但說世尊八十入滅。又圣、凡眾所聞雖同，經時證道，獲悟全別，亦不相違。
經：一時謦欬至地皆六種震動。
贊曰：第三段、謦咳彈指；第四段、動地也。論云：謦咳者，說偈令聞故。既聞聲已，如實修行，不放逸故。論云：彈指令覺悟者，令修行者覺悟進修故。地動者，警策十方未發心者，令發心故。謦音：去挺反，玉篇：咳也，聲也。欬音：苦愛反，玉篇：逆氣也。
經：其中眾生至牟尼佛。
贊曰：第五、彼見歸依，有三：一、睹見生欣；二、空聲教示；三、依言敬禮。
經：以種種華香至如一佛土。
贊曰：第六、合蓋成帳；第七、世界通一。初散華，後成帳。散華者，聞法華經。合成蓋者，三乘初殊，後成於一，覆蓋一切此界生故。世界通一者，智心無礙，凈土不殊，唯有一乘，更無余故。上表神力八種不同，論唯解三：出舌、彈指、謦咳之義。余經有五，非勝不釋；三多余經無，從勝釋之。又此三種，正付囑用，所以偏釋。余通非正，故不說之。
經：爾時，佛告至如說修行。
贊曰：下言付囑，有五，此中有四：一、結前神力無量難思。二、為囑累，說德難窮。三、顯四種皆此經說：一、權實之道；二、神通之力；三、佛所藏理；四、智慧深事。四、結成勸授。
經：所在國土至而般涅盤。
贊曰：第五、勸隨喜供養。初標後釋。釋由四義，故應供養。法身妙理，此中具故。蘊道處名道場，成道處、得菩提處、說法處、涅盤處，道場總也。下三別釋。
經：爾時，世尊至現無量神力。
贊曰：十六頌分二：初四頌神力；後十二頌付囑。此初，有三：一頌標現意；二頌五神力；一頌順佛心。
經：囑累是經故至不可得邊際。
贊曰：下十二頌付囑。中分三：二標無窮；八半別嘆；後一半結勸。此初也。嘆持經者福，以勸眾人。
經：能持是經者至畢竟住一乘。
贊曰：此別嘆，為五：一半見佛；二嘆喜；一得法；一半能說；二半能益。能說之中，諸法義者，義無礙；名字，法無礙；言辭，詞無礙；樂說，辨才無礙；四無礙滿，如風無礙。
經：是故有智者至決定無有疑。
贊曰：下結勸也。
三門分別：一、來意；二、釋名；三、解妨。來意有二：一、依今時經品次第者，付囑有二：上已神力，令信付囑；此是摩頂，令行付囑，故此品來。二者、依本論，此品於後說，故論云：護法力者，謂及後品示現。此手摩頂，佛自護法，令其流行，故此品來。
釋名者，囑謂付托，累謂重疊。再三付托，令其護持，故名。托應作噣，付應作囑。
解妨者，為以一手摩諸菩薩頂，為諸菩薩各一手摩耶？
答：一手一時，神力大故，各一手摩，妙用周故。然諸菩薩各見獨摩，由此深心，依言領受。
經：爾時，釋迦至廣令增益。
贊曰：品文分四：一、如來付囑；二、菩薩敬受；三、令塔等還；四、眾皆歡喜。初中有三：初、三業加持付囑，令行此經；二、若有眾生不信受者下，若不信受此經，令行余經；三、汝等若能如是下，結成勸意，為報佛恩。初文又三：初以手摩頂，付令流布，廣作饒益；次復摩頂，付令受持，普令聞知；後釋所以，勸令演說。此初也。初二段以身語加，後一段意業加。此初以右手摩者，示大吉祥故。龍樹解云：余經非秘密，唯法華秘密，說二乘作佛，唯大菩薩能用行之，如大良醫方能用毒。
經：如是三摩至普得聞知。
贊曰：復手摩頂，付令受持，普令聞知。至三摩者，令受殷勤，法皆三故。傳燈之法，必重付故。
經：所以者何至自然智慧。
贊曰：下釋所以勸令演說。意業加持，有三：一、明己三不善根已盡，能施智慧；二、顯佛能為大施主，勸隨勿慳；三、教以施化，令得佛慧。此初也。慈悲故無瞋，與樂故拔苦，無慳吝故無貪，何曾惜法？無所畏故無癡，作決定說故，能與佛智，種智也。如來智，一切智也。此二任運，無師而得，名自然智。或前二有為智，後一無為智，名自然智。
經：如來是至勿生慳吝。
贊曰：顯佛能為大施主，勸隨勿吝。成實論說，慳有五種：一、住處慳；二、家慳；三、施慳；四、稱贊慳；五、法慳。
住處慳者，於己住處生慳，念言：我獨住此，令我自在，不用余人。此有五種：一、於未來諸善比丘不欲令來；二、於已來諸善比丘瞋恚不喜；三、欲令早去；四、藏僧施物，不欲與之；五、於僧施物生我所心，計為恩德。是人於彼共有法中尚不能舍，何況自身所有諸物？故於解脫終無有分。
家慳者，於往還家生慳，想言：我於此家常獨入出，不用余人；設有余人，令我最勝。此亦有五：一、白衣有不吉事，與之同憂；二、彼有利事，與之同喜；三、喜白衣有勝富貴；四、斷受者，令不得施；五、生其家，為廁中鬼及諸惡處。
施慳者，於他施物生慳吝想：令我於此獨得施物，余人不得；設令與之，勿復過我。此亦有五：一、常乏資生；二、令施者不得為福；三、令受者不得財利；四、毀訾善人；五、心常憂惱故，當生地獄，設生人天，常處貧薄。
稱贊慳者，於他稱贊生慳吝心：令獨贊我，莫贊余人；設贊余人，莫使勝我。此亦有五：一、聞贊余人，心常憂動；二、訾毀善人；三、自高卑他；四、常被惡名；五、於未來百千世中無有凈心。
法慳者，於正法中生慳吝想：令我獨知十二部經，莫使他知；設令他知，莫使勝我；又自知義，秘而不說。此過有七：一、所生常盲；二、常愚癡；三、多怨中生，不得自在；四、退失圣胎；五、諸佛怨賊；六、善人遠離；七、無惡不造。由有如是種種過失故，勸勿慳也。世尊能行三種舍故，與一切生，是大施主，故應學我。
經：於未來世至得佛慧故。
贊曰：教以施化，令得佛慧。
經：若有眾生至示教利喜。
贊曰：若不信此經，令行余經。謂遇二乘化此妙法，如其不信，且說般若大乘深法，調伏其心，後化此法。
經：汝等若能至諸佛之恩。
贊曰：結成勸意。佛意欲令人作佛故，設種種門。
經：時諸菩薩至愿不有慮。
贊曰：第二大段、菩薩敬受，分為二段，三業敬領。
經：爾時至還可如故。
贊曰：第三大段、令塔等還。自此已後，更無還處，故知此品應在經終。
經：說是語時至皆大歡喜。
贊曰：第四大段、眾皆歡喜。聞贊法勝，付授丁寧，所以歡喜，非見遣化佛等還，所以歡喜，準此故應席便散也。天親菩薩釋伽耶山頂經歡喜奉行有三義：一、說者清凈，以於諸法得自在故；二、所說法清凈，以如實證知清凈法體故；三、所依說法得果清凈，以得凈妙境界故。如經皆大歡喜，信受奉行。
三門分別：一、來意；二、釋名；三、解妨。來意者，上之二品既明付授，下之六品受命流通。準本論文，分之為五：自行苦行力以流通；教化眾生行苦行力以流通；、護眾生諸難力以流通；功德勝力以流通；、護法力以流通。既在前陳，護法但唯有一，藥王時雖在會，說其過去燒身燃臂，自行苦行以流通正法，利益時會，故此品來。
釋名者，藥者，能去疾之神功；王者，有自在之威力；本者，因由；事者，體業。今此菩薩愿為藥樹，療八塵之痼疾，除七漏之深痾，勢力無雙，威神罕匹，故名藥王菩薩。今此品中敘彼本因修行之事，以利時會，名。
解妨者，問：菩薩愿力神功皆等，何故唯此獨名藥王？
答：論功據行，果實無差，愿利修因，昔亦微別，只如救生、拔苦、行愿，菩薩皆同，觀音獨得救名，藥王何妨偏勝？
經：爾時，宿王至聞皆歡喜。
贊曰：此品之中，大文分六：初、宿王華發問；二、如來為答；三、若復有人以七寶滿三千大千下，贊經妙德；四、宿王華！若有人聞是者下，嘆勝付授；五、時眾獲益；六、多寶贊揚。此二俱在品末。此初文，有三：初問；次請；後辨請意。
宿王華問者，宿世已來持法華經，如王自在故。寶云經說：菩薩有十法，名大藥樹。譬如藥樹名曰善見，若有眾生得其根、莖、枝、葉、華、果，亦有見色、聞香、嘗味、得觸，遇此十法，病皆除愈。菩薩亦爾，從初發心，為諸眾生有種種煩惱病，有依施、戒、忍、勤、定、慧而得活者。有依見法，有聞聲，有知味，有同事而得活者。菩薩隨應導利令益，故說菩薩名為藥樹。能除煩惱病，得慧命活故。游者，游化，利益方法，濟利眾生是。若干等者，問苦行差別，燒身燃臂，供養正法是。
經：爾時，佛告至說法華經。
贊曰：下如來為答，有四：一、敘時；二、明佛；三、顯修行；四、會古今。此初二也。佛中有七：一、名號；二、眷屬；三、住壽；四、無惡；五、土相；六、莊嚴臺樹；七、所說經法。
經：是一切眾生至色身三昧。
贊曰：下第三、修行，有三：一、精進得定；二、供養佛法；三、供養舍利。此初也。得此定已，能隨樂現身。初地即得。八地自在，十平等中，能隨眾生所樂示現，初地得故。無垢稱經亦有此菩薩。
經：得此三昧已至及法華經。
贊曰：下第二、供養佛法，有七：一、喜念供養；二、入定起通；三、又思不足；四、燃身供養；五、光明遠照；六、諸佛同贊；七、燃身時節。此初也。
經：即時入是至以供養佛。
贊曰：二入定起通，有三：初、入定雨華；二、雨栴檀；三、雨海此岸香。
經：作是供養已至以身供養。
贊曰：三、又思不足。
經：即服諸香至而自燃身。
贊曰：四、燃身供養，有三：一、服香油；二、明年歲；三、正燃身。
經：光明遍照至諸如來故。
贊曰：此中有二：第五、光明遠照；第六、諸佛同贊。同贊中有三：一、標真贊；二、比校贊；三、結成贊。
經：作是語已至其身乃盡。
贊曰：第七、時節，有二：初默；後時。
經：一切眾生至忽然化生。
贊曰：明修行中，下第三、供養舍利，有十四：一、生處；二、說法；三、啟白；四、詣佛；五、付囑；六、入滅；七、起塔；八、思告；九、燃臂；十、利益；十一、眾生悲惱；十二、自誓；十三、愿滿；十四、感生瑞應。此初也。
經：即為其父至舍所愛之身。
贊曰：二、說法。
經：說是偈至供養此佛。
贊曰：三、啟白。初白前事，後白請往。初文有三：一、論佛在；二、得總持；三、聞勝法。甄迦羅等者，俱舍論第十二卷說：數有六十，忘失余八，以十漸積，至第十六名矜羯羅，第十七名大矜羯羅，第十八名頻跋羅，第十九名大頻跋羅，第二十名阿芻婆，第二十一名大阿芻婆。此總三種，即是十六、十八、二十數也。
經：白已，即坐至猶故在世。
贊曰：四、詣佛，有三：初往；次贊；後白。
經：爾時，日月至若干千塔。
贊曰：五、付囑，有四：一、唱滅；二、法付；三、界付；四、體付。依僧只律：有舍利者，名為塔婆；無舍利者，說為支提。瑜伽等中：若有舍利，名窣堵婆；若無舍利，但名制多。無塔婆稱，訛也。
經：如是日月至入於涅盤。
贊曰：六、入滅也。華嚴經云：究竟佛事已，有十種義示現入大涅盤：一、明一切行悉無常故；二、明一切有為非安隱故；三、明涅盤趣最安隱故；四、明般涅盤遠離一切諸怖畏故；五、以諸人天樂著色身，明色身無常是磨滅法，令彼求住凈法身故；六、明無常力強，不可轉故；七、明有為法不自在故；八、明三界法悉如壞器，無堅牢故；九、明般涅盤最為真實，不可壞故；十、明般涅盤遠離生死，非起滅故。以此十義，示現涅盤。
經：爾時，一切至懸眾寶鈴。
贊曰：七、起塔，有三：一、悲戀；二、燒身；三、起塔。此他受用故，量極高。
經：爾時，一切至明德佛舍利。
贊曰：八、思告，有二：初思；後告。
經：作是語已至自然還復。
贊曰：此中有五：九、燃臂；十、利益；十一、眾生悲惱；十二、自誓；十三、愿滿。
經：由斯菩薩至得未曾有。
贊曰：第十四、感生瑞應，有三：一、因由；二、瑞應；三、得未曾有。
經：佛告宿王華至而供養者。
贊曰：下第二大段、如來答中，第四、會古今，有三：初會；次嘆；後勸。
經：若復有人至其福最多。
贊曰：下品第三大段、贊經妙德，有四：一、校量勝；二、譬如下，比喻勝；三、此經能救下，作用勝；四、若人得聞此法華經，若自書下，無邊勝。此初也。
經：宿王華至諸經中王。
贊曰：第二、比喻勝。文中有十：一、幽廣勝；二、高顯殊勝；三、了達勝；四、除惑勝；五、威勢勝；六、自在勝；七、出生勝；八、契理勝，或名人法勝；九、二利勝；十、圓德勝。其契理勝中有法有人，計此人文，應最後說，文便故來。須陀洹云預流，預圣流故。斯陀含云一往來，唯有一生往來生死，便成應果，名為一來。阿那含云不還，欲界業盡，必不還生於欲界中，故云不還。
經：宿王華至充滿其愿。
贊曰：下第三、作用勝，有三：一、法；二、喻；三、合。此初。有三句：初能除惑業；次能除苦果；後能滿善愿。又發心修行得果為三，又總、別離惡攝善為三。
經：如清涼池至如炬除暗。
贊曰：此喻說，有十二：一、充愿；二、道成；三、具慚愧；四、得導師；五、得歸趣；六、越生死；七、除煩惱；八、得智慧；九、獲圣財；十、有承稟；十一、知寶所；十二、破癡暗。隨其所應，配前三句。
經：此法華經至生死之縛。
贊曰：此合說也。離苦痛，除眾苦為初句；解生死縛，謂除惑業，為第二句。不合於前，充滿其愿。或除當苦、現苦苦因，如次配之。
經：若人得聞至亦復無量。
贊曰：第四、無邊勝，有二：一、聞書功德無邊；二、供養功德無邊。得無邊邊，不得有邊邊，故名佛不得。
經：宿王華至後不復受。
贊曰：下品第四段、嘆勝付囑，有七：一、標聞勝；二、轉女身；三、生凈土；四、隨喜獲福；五、正明付囑；六、令守護；七、勸供持。此初二也。
經：若如來滅後至與汝等者。
贊曰：三、生凈土，有五：一、生凈土；二、離煩惱；三、得神通；四、見多佛；五、佛遙贊。佛遙贊中有五：一、嘆福無邊；二、嘆德無邊；三、能破煩惱；四、共為守護；五、明最勝方便攝引。云菩薩慧無與汝等。
經：宿王華至如上所說。
贊曰：四、隨喜獲福。
經：是故，宿王華至不老不死。
贊曰：此中有二：第五、正明付囑；第六、令守護。守護中，初標後釋。後五百歲者，大集經云：佛滅度後，初五百年解脫堅固，第二五百年禪定堅固，第三五百年多聞堅固，第四五百年福德堅固，第五五百年斗諍堅固。皆以五百年為類記之，故言滅後後五百歲。或正法五百年，像法一千年。於像法後，其初末法五百年中。
經：宿王華至恭敬心。
贊曰：第七、勸供持，有三：一、散華；二、心念；三、結成。
經：說是藥王至一切眾生。
贊曰：品第五段、時眾獲益；第六段、多寶贊嘆。