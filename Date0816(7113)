陳年葛滕，多少人齩來嚼去百雜碎，依舊團團圞圞，直不得引蔓牽絲，尋枯摘葉。予留心此道久矣，一日博采諸書，取其符於旨者，參以己見，匯集成帙，名曰宗旨纂要。蓋不欲支離泛濫，盲瞎後人，俾學者得所依歸，便於體究。若曰某也如是，某也如是，一即五，五即一，厥宗厥旨，如是而已。咨予及門，止宜秘授，倘誤傳非人，妄加穿鑿，反道三山老漢蚤是畫蛇添足，則吾豈敢！
用臨濟而不通曹洞，則類野狐，用曹洞而不通臨濟，則落教網，是必濟洞兼通，則云門、溈仰、法眼在其中矣。