我聞如是：
一時，佛游鞞舍離，在㮈氏樹園。
爾時，世尊告諸比丘：一切行無常，不久住法、速變易法、不可倚法；如是諸行不當樂著，當患厭之，當求舍離，當求解脫。所以者何？有時不雨，當不雨時，一切諸樹、百谷、藥木皆悉枯槁，摧碎滅盡，不得常住。是故一切行無常，不久住法、速變易法、不可*倚法；如是諸行不當樂著，當患厭之，當求舍離，當求解脫。
復次，有時二日出世，二日出時，諸溝渠川流皆悉竭盡，不得常住。是故一切行無常，不久住法、速變易法、不可*倚法；如是諸行不當樂著，當患厭之，當求舍離，當求解脫。
復次，有時三日出世，三日出時，諸大江河皆悉竭盡，不得常住。是故一切行無常，不久住法、速變易法、不可*倚法；如是諸行不當樂著，當患厭之，當求舍離，當求解脫。
復次，有時四日出世，四日出時，諸大泉源從閻浮洲五河所出：一曰伽，二曰搖尤那，三曰舍牢浮，四曰阿夷羅婆提，五曰摩企；彼大泉源皆悉竭盡，不得常住。是故一切行無常，不久住法、速變易法、不可*倚法；如是諸行不當樂著，當患厭之，當求舍離，當求解脫。
復次，有時五日出世，五日出時，大海水減一百由延，轉減乃至七百由延。五日出時，海水余有七百由延，轉減乃至一百由延。五日出時，大海水減一多羅樹，轉減乃至七多羅樹。五日出時，海水余有七多羅樹，轉減乃至一多羅樹。五日出時，海水減十人，轉減乃至七人。五日出時，海水余有七人，轉減乃至一人。五日出時，海水減至頸、至肩、至腰、至胯、至膝、至踝，有時海水消盡，不足沒指。是故一切行無常，不久住法、速變易法、不可*倚法；如是諸行不當樂著，當患厭之，當求舍離，當求解脫。
復次，有時六日出世，六日出時，一切大地須彌山王皆悉烟起，合為一烟，譬如陶師始爨竈時，皆悉烟起，合為一烟。如是六日出時，一切大地須彌山王皆悉烟起，合為一烟。是故一切行無常，不久住法、速變易法、不可*倚法；如是諸行不當樂著，當患厭之，當求舍離，當求解脫。
復次，有時七日出世，七日出時，一切大地須彌山王洞燃俱熾，合為一焰。如是七日出時，一切大地須彌山王洞燃俱熾，合為一*焰，風吹火*焰，乃至梵天。是時，晃昱諸天始生天者，不諳世間成敗，不見世間成敗，不知世間成敗，見大火已，皆恐怖毛竪而作是念：火不來至此耶？火不來至此耶？前生諸天*諳世間成敗，見世間成敗，知世間成敗，見大火已，慰勞諸天曰：莫得恐怖！火法齊彼，終不至此。七日出時，須彌山王百由延崩散壞滅盡，二百由延、三百由延，乃至七百由延崩散壞滅盡。七日出時，須彌山王及此大地燒壞消滅，無余烖燼，如燃酥油，煎熬消盡，無余烟墨。如是七日出時，須彌山王及此大地無余烖燼。是故一切行無常，不久住法、速變易法、不可*倚法；如是諸行不當樂著，當患厭之，當求舍離，當求解脫。
我今為汝說須彌山王當崩壞盡，誰有能信？唯見諦者耳。我今為汝說大海水當竭消盡，誰有能信？唯見諦者耳。我今為汝說一切大地當燒燃盡，誰有能信？唯見諦者耳。所以者何？比丘！昔有大師名曰善眼，為外道仙人之所師宗，舍離欲愛，得如意足。善眼大師有無量百千弟子，善眼大師為諸弟子說梵世法。若善眼大師為說梵世法時，諸弟子等有不具足奉行法者，彼命終已，或生四王天，或生三十三天，或生*焰摩天，或生兜率哆天，或生化樂天，或生他化樂天。若善眼大師為說梵世法時，諸弟子等設有具足奉行法者，彼修四梵室，舍離於欲，彼命終已，得生梵天。彼時善眼大師而作是念：我不應與弟子等同俱至後世共生一處，我今寧可更修增上慈，修增上慈已，命終得生晃昱天中。彼時善眼大師則於後時更修增上慈，修增上慈已，命終得生晃昱天中。善眼大師及諸弟子學道不虛，得大果報。
諸比丘！於意云何？昔善眼大師為外道仙人之所師宗，舍離欲愛，得如意足者，汝謂異人耶？莫作斯念！當知即是我也。我於爾時名善眼大師，為外道仙人之所師宗，舍離欲愛，得如意足。我於爾時有無量百千弟子，我於爾時為諸弟子說梵世法。我說梵世法時，諸弟子等有不具足奉行法者，彼命終已，或生四王天，或生三十三天，或生*焰摩天，或生兜率哆天，或生化樂天，或生他化樂天。我說梵世法時，諸弟子等設有具足奉行法者，修四梵室，舍離於欲，彼命終已，得生梵天。我於爾時而作是念：我不應與弟子等同俱至後世共生一處，我今寧可更修增上慈，修增上慈已，命終得生晃昱天中。我於後時更修增上慈，修增上慈已，命終得生晃昱天中。我於爾時及諸弟子學道不虛，得大果報。
我於爾時親行斯道，為自饒益，亦饒益他，饒益多人，愍傷世間，為天、為人求義及饒益，求安隱快樂。爾時說法不至究竟，不究竟白凈，不究竟梵行，不究竟梵行訖，爾時不離生、老、病、死。啼哭、憂戚，亦未能得脫一切苦。
比丘！我今出世，如來、無所著、等正覺、明行成為、善逝、世間解、無上士、道法御、天人師，號佛、眾佑，我今自饒益，亦饒益他，饒益多人，愍傷世間，為天、為人求義及饒益，求安隱快樂。我今說法得至究竟，究竟白凈，究竟梵行，究竟梵行訖，我今已離生、老、病、死、啼哭、憂戚，我今已得脫一切苦。
佛說如是，彼諸比丘聞佛所說，歡喜奉行！
