資視師如父，自處如子；師處資為弟，自處如兄；敬讓合論，故名弟子。依內義，學在佛後為弟，從佛口生為子，佛生物慧命為父，在物前悟稱兄，故法華云：世間之父，至親友家。即其證也。四會為言，二集已竟，從此文去，竟乎，第三、重會方丈。與前會異者，凡有七義：約眾為言，前俗眾問疾，今道眾擊揚；前近眾小眾，今遠眾多眾。據教而言，前略說法門，今廣宣妙道。若就利益，前但淺益，今具深淺。約二但為言，前破但凡，今斥但圣。所言但者，謂有所得定性凡圣也。若就今古，前說今法，此二品說於古法。約自他者，前凈名自說，以顯其德；今大小二人，顯凈名德。若論三化，已破凡夫，此下二品斥聲聞、菩薩。就此一會開為二章：第一、由序；第二、正說。由序為二：一、凈名現疾；二、遣使慰問。
爾時，長者維摩詰自念寢疾于床，自念寢疾者，自傷念疾也。夫有身則有疾，此自世之常情耳，達者體之，何所傷哉？然五百長者皆近佛聽法，而凈名礙疾不預，理在致傷，是故自念。又凈名為物現疾，非佛影向，化則不成，故須自念。
世尊大慈，寧不垂愍，夫抱疾者，必無樂有苦，世尊大慈，遣使慰問，必與樂拔苦，故上句云慈，下句稱愍。又眾生疾故菩薩病，世尊大慈，必見垂問，因以弘道，所濟良多，則眾生病愈，菩薩亦愈，則是慈悲之旨，現疾之本意。
問：何故言寧不垂愍？
答：眾人少慈，尚以參疾，佛有大慈，寧不慰問？
佛知其意，此下第二、遣使問疾。就文為二：第一、前命聲聞；第二、次命菩薩。
問：聲聞、菩薩并皆不堪，佛何故命？
答：有凡四義：一、示大慈平等故，并皆命之。二、但命文殊，便不得具顯凈名之德；今既普命，則具顯其德，使問疾之流尊人重法。三者、欲使時會於文殊起難遭想，五百聲聞、八千菩薩皆辭不堪，而文殊獨往者，故知辨慧難思，則敬情至極，受法為易。四者、普命大小，具陳被呵，因述昔法，以利今眾也。
問：何故不前命菩薩，後命聲聞？
答：就破病次第，破凡夫，破聲聞，呵大士。二、就勝劣次第，聲聞形備法儀，心具智斷，故心形兩勝，故前命之；菩薩心雖會道，形無定力，心勝形劣，故次命也。如羅什說：聲聞法中，羅漢無漏智慧勝，菩薩世俗智慧勝；大乘法中，菩薩二事俱勝。今用聲聞法故，前命弟子也。
即告舍利弗：汝行詣維摩詰問疾，就今聲聞為二，前命十人，後命五百，良以五百昇堂，十人入室也。論十人德行者，初謂四大聲聞：身子智慧、目連神通、迦葉苦行、善吉空解，故以定、慧、行、解為四大聲聞。次有三人，妙達三藏，為三大法師：富樓那精究毗曇，旃延善解經藏，波離妙體毗尼。次佛親屬凡有三人：那律天眼、羅云秉戒、阿難總持。次約義，呵聲聞要法，示菩薩道門。初斥身子，呵圣嘿然，次詰目連，非圣說法，斯二是佛常敕得免病。既是無為，不隨有數。有人言：非思欲身，離分段因；過於三界，離分段果。佛身無漏，離變易因；佛身無為，離變易果。如此之身，當有何病？上別明無患，此總結德也。
時我，世尊！實懷慚愧，得無近佛而謬聽耶，此第三、明阿難受屈。文有三別：一、阿難懷愧；二、空內出聲；三、稱贊居士。受使如此，被譏如彼，故進退懷愧。凈名言既會理，則佛必無有病，失在於己，故謬聽。
即聞空中聲曰：阿難！如居士言，但為佛出五濁惡世，現行斯法，度脫眾生。行矣！阿難！取乳勿慚，此第二、明空內出聲。本跡二身，會凈名與佛二言，無相違也。如居士言者，印定凈名之說，開法身也。但佛出五濁已下，印定如來之言，辨跡身也。以顯法身故，令於佛起尊重心；辨於跡身，則破慳生福。又得失凡有四句：一者、二人俱得，凈名得實，阿難得方便。次、二人俱失，全用凈名，則失方便用，不得俯同眾生；全用阿難，隱法身之德，物不尊敬。三、凈名得，阿難失，據今呵之義。四、阿難得，凈名失，約乞乳破慳，生長物福。
五濁者，謂劫濁、眾生濁、命濁、見濁、煩惱濁。劫濁者，大劫內有刀兵、疾疫、饑饉三小劫，名劫濁。眾生濁者，無仁、義、禮、智等諸惡眾生，名眾生濁。命濁者，以短為苦，又不得修道，稱為命濁。從百二十歲下至三歲，悉是命濁。什公云：邪見為見濁，余九使為煩惱。舊云五見為見濁，五鈍為煩惱濁。
世尊！維摩詰智慧辨才為如此也，第三、稱嘆凈名也。是故不任詣彼問疾，不堪有三，標、釋已竟，今總結也。
如是五百大弟子各各向佛說其本緣，稱述維摩詰所言，皆曰不任詣彼問疾，二章，初命十人已訖，此下總明五百不堪。五百者，八千羅漢內，有五百高德名聞者也。