禪師諱明辨，吉安州俞氏之子。說法於郡之道場山，以正堂自號。據令端方，毫不茍貨，每緇素入山請法，必令先具香設拜佛眼遠和尚，然後受謁，謁者悚然。
有問：語默涉離微，如何通不犯？
辨曰：橫身三界外，獨脫萬機前。
曰：秪如風穴道長憶江南三月里，鷓鴣啼處百花香，又作麼生？
辨曰：說者個不唧漢作麼？
曰：嫩竹搖金風細細，百花鋪地日遲遲。
曰：你向甚麼處見風穴？
僧曰：耳里眼里絕蕭灑。
曰：料掉沒交涉。
又問：如何是佛？
辨曰：無柴燒猛火。
如何是法？
曰：貧做富裝褁。
如何是僧？
曰：賣扇老婆手遮日。
如何是一喝如金剛王寶劍？
曰：古墓毒蛇頭帶角。
如何是一喝如踞地獅子？
曰：虛空笑點頭。
如何是一喝如探竿影草？
曰：石人拍手笑呵呵。
如何是一喝不作一喝用？
曰：布袋里豬頭。
如何是向上事？
曰：鋸解秤錘。
如何是和尚栗棘蓬？
曰：不答此話。
曰：為甚麼不答？
辨大笑曰：吞不進，吐不出。
辨機要精悍，每經旬掩室，即近侍罕得見進。然其章訓痛絕名根，不把翫，不暴用，故及門皆三二十載。韜神晦穎，諸方有盛名者，率聞而欽畏之。
暮年，上堂云：猛虎口邊拾得，毒蛇頭上安排。更不釘樁搖櫓，回頭別有生涯。婆子被我勘破了，大悲院里有村齋。
又上堂，以杖左卓，云：三十二相無此相。右卓，云：八十種好無此好。僧繇一筆，畫成志公，露出草稿。又卓杖，顧眾曰：莫懊惱，直下承當休更討。下座，歸方丈，跏趺而化。火後，得舍利，塔於仙人山。
雪堂見辨達磨贊，乃嘆曰：當今滿目珠璣，慰我白首，獨有此耳！其詞曰：昇元閣前懡，洛陽峰畔乖張，皮髓傳成話欛，只履無處埋藏。不是一番寒徹骨，怎得梅花撲鼻香？
贊曰：辨公初至少林，覽立雪遺跡，乃至隕涕。及出世，必指人知其得法源委，昧者往往以世諦失之。蓋擇乳在鵝王也。當時佛眼門下，作略逸群，獨於辨公，俱嗟不及。嗚呼！熠熠赤幟，皎皎白眉，千秋節合，其揆一也。
禪師名道行，號雪堂，處州人也。其父葉公常游禪社，自稱見獨居士，以積厚流光而生行。行生而岐嶷，壯克節儉，絕笑俚，愛博施。葉公嘗謂行曰：中無主不立，外不正不行。此語宜終身踐之，圣賢事業備矣。
行茂年不樂與諸子伍，乃依普照英禪師得度。英有監裁，舂汲樵爨，必使行董之。行乘間參請不倦，無所得。
辭英參佛眼，因與高庵、竹庵同得究竟法。方是時，佛果、佛監人滿大江南北，而佛眼下諸賢多馳化於浙水東西，是以東山法道大闡於三佛。
高庵初在龍門時，骨鯁寡交，獨喜行，盤桓不間。嘗嘆曰：稠人廣眾中，鄙者多，識者少；鄙者易習，識者難親。果能自奮於其間，如一敵萬，庸鄙之習力盡，真挺特沒量漢也！
行感佩其言，如雪峰之事巖頭，故終其身未嘗不舉高庵之為人。行居薦福，謂眾曰：我佛眼老人住龍門時，龍象滿席，尚自潸然太息，以為終愧老東山也。今山僧復愧老人倍倍耳，其流涕太息，可勝道哉？
行雖寓名山，去就如流云。聞妙喜之子博山本有賢操，遂達郡守吳公，以本住持薦福。行遷烏巨，為終焉計。及門者有且庵仁、退庵休、晦庵光輩，俱為懿范。
行老且病，汪喬年、王十朋來往問道，行答不厭頻。嘗謂十朋曰：金堤千里，潰於蟻壤；白璧之美，罹於瑕玷。況無上妙道，非特金堤、白璧也，而貪欲非特蟻壤、瑕玷也，要心之端謹，行之精進，守之堅確，修之完美，然後可以自利而利他也。
又示喬年曰：識則識自本心，見則見自本性；識見本心本性，正是宗門大病。
一日，召喬年囑以後事，沐浴更衣，跏趺而寂。闍維，齒舌不壞，五色舍利，烟所至處，人皆獲之，塔於西寺。
贊曰：濟下宗師，如鉅鹿鏖兵，萬夫辟易，壯矣！行公去臨濟，其世十三番，為名葩秋月，人人得而就之。經云具足優婆夷得菩薩無盡福得曰：會麼？庭前栽萵苣，萵苣生火筯，火筯生蓮花，蓮花結木瓜，木瓜才劈破，撒出白油麻。參。講主徹見圓覺宗旨不從人得，即散席南行。
仁為人不務名，不苛察，輪蹄輳集，罕見其面。衲子至，不時進謁，然機要險絕，旦過堂無宿客。
淳熙甲午，召入內廷，上問曰：朕嘗披法典，襄州龐蘊，奇士也，問馬祖：不與萬法為侶是甚麼人？祖云：待汝一口吸盡西江水即向汝道。蘊於言下領會。爾師圓悟頌云：一口吸盡西江，栗棘殺老龐。當陽若也吞得，管取海內無雙。禪師可中更出手眼，剖朕夙衷。
仁對曰：秤錘搦出油，閑言長語休。腰纏十萬貫，騎鶴上楊州。上大悅。
癸亥，丹書復至，仁集眾，說法畢，即法座而逝。
贊曰：寶覺云：一塵飛而翳天，一芥墮而覆地。安樂處切忌許多骨董，直須死卻無量劫偷心乃可耳。蓋仁公以經論鳴世，偷心正熾，及遇本色作家，一擊而絕骨董，即家珍也。忌云乎哉？但其前後垂機，所謂浪子憐鄉客，杯翁愛醉人者，非也。
瞎堂禪師者，名慧遠，生眉山之彭氏。為圓悟禪師之晚子也。圓悟復領昭覺時，年老，乃以化柄屬之門賢，其門賢已播海內矣，以故摩竭之令，復行於昭覺。而遠新從靈崖來，靈崖為徽禪師所居，得起鐵拂為首座，敲唱黃龍宗旨。遠事之二載，於徽言下得其概焉。
然起首座屢誘掖之，遠無留意，乃抵昭覺。候十日，始得通謁於悟公。公與語，大奇之，嘆曰：吾道未衰也！許遠得非時入室。
遠每大跪請益，公但笑曰：將謂吾老矣，故如此著急耶？遠屏氣自失，不敢進言。
一日，聞舉龐居士不與萬法為侶因緣，大徹其旨，越眾進問曰：凈躶躶空無一物，赤骨立貧無一錢，戶破家殘，乞師賑濟。
公曰：七珍八寶一時拏。
曰：賊不入謹家之門。
公曰：機不離位，墮在毒海。遠便喝。
公以拄杖擊禪床曰：吃得棒也未？遠又喝，公連喝兩喝，遠作禮趨而去。
自此機發莫御，叢林共加其號為鐵舌遠，遂與元布袋輩齊名。
紹興間，嵋守請居象耳山，不赴。未幾，圓悟順世，遠勃然起曰：芳躅云亡，繼之者誰？高臥北窗，顧可得耶？扁舟出峽，抵淮南開化龍蟠，遷瑯琊，繇瑯琊遷普濟，繇普濟遷定業，繇定業遷光孝，歷十八載，名輩歸之。
僧問：即心即佛時如何？
遠曰：頂分丫角。
非心非佛時如何？
曰：耳墮金環。
不是心，不是佛，不是物，又作麼生？
曰：禿頂修羅舞柘枝。
又問：浩浩塵中如何辨主？
遠曰：木杓頭邊鐮切菜。
莫便是和尚為人處也無？
曰：研槌撩飥。
又問：不與萬法為侶是甚麼人？
遠曰：腳踏轆轤。
曰：庵里人為甚不知庵外事？
遠曰：拄杖橫挑鐵蒺藜。
又問：昔有一秀才，作無鬼論，論成，鬼叱曰：爭柰我何！意作麼生？
遠以手斫額曰：何似生？
曰：只如五祖以手作鵓鳩嘴，曰：谷孤孤！又且如何？
遠曰：自領出去。
曰：東山水上行，明甚意旨？
遠曰：初三十一，不用擇日。
曰：十二時中如何用心？
遠曰：蘸雪吃冬瓜。其機海無涯，約多類此。
又過南岳，寓南臺。是時璉禪師住龍王，與方廣行公，皆月庵高弟，道著湖湘，私相語曰：此間壁立萬仞，遠來何所措足乎？故請陞座，設三十余問，皆從上誵訛，險節關棙，遠畢酬之，辭旨超倫，璉等屈服，欲以名剎居遠，遠不顧，東隱天臺，來往國清、護國、鴻福三寺。
乾道丁亥，平江守以虎丘迎遠，又奉旨歷崇光、靈隱二處。孝廟常召見，咨詢法要，加號佛海禪師。名儒日遶座下，以居士身而嗣法者，則有內翰曾開、知府葛郯。郯，號信齋，聞遠發揮即心即佛之案，有省，而呈頌曰：
非心非佛亦非物，五鳳樓前山突兀，
艷陽影里倒翻身，埜狐跳入金毛窟。
遠曰：公見處只可入佛，難入魔在。
郯愕曰：何也？
遠曰：何不道金毛跳入野狐窟？郯乃領旨。
曾開，字天游，久升圓悟、大慧之堂，聞風來訪，故問曰：如何是善知識？
遠曰：露柱燈籠，貓兒狗子。
曰：為甚贊即歡喜，毀即煩惱？
遠曰：侍郎曾見善知識否？
開變色曰：三十年參方，何言不見？
曰：向煩惱處見？向歡喜處見？
開擬議，遠喝之。開復擬進語，遠搖手曰：開口底不是。開愧汗透重襟。
遠召曰：侍郎向甚處去也？
開猛省踴躍，說偈曰：
咄哉瞎驢！叢林妖孽，
震地一聲，天機漏泄。
有人更問意如何，拈起拂子劈口截。
遠笑曰：也秖得一橛。
妙喜在嶺南，因閱遠語錄，大駭曰：老師暮年有子如是耶！遂以圓悟所付法衣寄贈之。於是江湖以為遠公見超妙喜云。
一日，忽示眾曰：淳熙二年閏季秋九月旦，鬧處莫出頭，冷處著眼看，明暗不相干，彼此分一半，一總作貴人，教誰賣柴炭？向你道不可毀，不可贊，體若虛空沒涯岸，相喚相呼歸去來，上元定是正月半。
時都下喧傳，頗疑之，遂達上聽。至期無疾，陞座如常。然士庶競集，上亦密遣中使伺起居。遠命侍者并赴堂，及齋畢，寢室窅然，白氣氤氳。侍者入帷，見猿行者手捧卷莊立榻前，遠已化矣，急取行者手卷視之，乃辭世偈也。偈曰：
拗折秤錘，掀翻露布，
突出機先，鴉飛不度。
四眾殷留十日，受朝廷最後之供，其顏不少異也。年七十四，坐五十九夏。遠公素蓄一黑猿，馴知人意，名曰猿行者，亦悠然脫去。其小師道濟及緇素奉遠公塔於寺之烏峰，亦葬猿行者於其側焉。
贊曰：姬氏曰：貞，勝者也。余考佛海提唱，如赤帝子斷蛇，而神姥夜號，其出沒縱橫，與五祖演公類也。此妙喜寧不望風而駭焉？
書記禪師，出浙東天臺李氏貴族，名道濟。母夢吞日而孕，娩時紅光燭室，國清本禪師以為法中之寶，摩頂而讖之。
濟年十八，走靈隱，見瞎堂遠公，遠即為濟斬發。未逾年，神悟絕倫，遠為印可。然濟性狂簡，出入僧堂，每大言忤眾。眾以濟犯規白遠，遠曰：禪門廣大，豈不容一顛僧耶？
自後常出冷泉亭，與少年撲跤，或狂歌酒肆，或去呼猿洞，引猿同翻筋斗，或攜葷酒，污看經處。主事復白遠，遠惟以顛僧保護之，是以呼為濟顛云。
遠公歿，濟之顛酒愈甚，寺不容住，遂掛搭凈慈。凈慈德輝長老，奇濟行履，以書記延之。然終不能忍酒，凈慈之眾亦短濟於輝前，輝之曲護亦如瞎堂。
書記常私游十六聽朝官之門，毛、陳二太尉，日以香醪饋之，人不敢非。書記醉則賦詩千百言，言超意表，識者尚之。
一晚，醉臥十里松寺，主令人扶歸，憨睡廚下。初夜分，忽起遶廊，狂呼火發，眾以為顛。中夜，羅漢堂瑠璃火延幡腳，寺毀，輝公乃留偈，承光化去。
書記遂請嵩少林主方丈，嵩之賢書記亦如輝公。書記則曲設靈機，而夢感朝廷。不二載，萬礎千楹，頓還舊觀。又以兩廊影壁未就，欲達臨安新任王安撫而成之。嵩止曰：不可！我聞王公微時，常投齋僧寺，業被寺僧所賣，王公怒題寺壁曰：遇客頭如鱉，逢齋項似鵝。今凡見僧皆恨，汝干之可得耶？眾亦阻之。書記笑而唯，徑投府前。
值王公陞堂，書記則探頭引望，王公大怒，令陰執擬笞之。書記曰：吾乃凈慈書記濟顛僧也，有段因緣，惟閣下能省，特來計較耳。
公亦微聞濟顛詩酒之名，意稍解。書記遂以王公昔年題壁事，造妙語諷之。王公大笑，留濟公宿內衙。濟公徐以影壁意扣之，王公遂捐鈔三千貫，以懺前非。
濟公之演化無礙，約類如此。至若釋結弭災，游戲三昧，異跡饒剩，不勝述也。
一日，入城訪舊，與張提點飲酒賦詩，歸便臥疾。嵩下安樂堂問公，公撫榻謝曰：慚愧！乃請嵩為沈萬法披剃。萬法為人誠重，事公有年。公隨命萬法，報諸詩酒故檀，即沐浴跏趺書偈，瞑目而逝。
太尉朝官俱赴凈慈，諸山宿德畢集會，送者千萬人，至虎跑寺前茶毘，獲無數舍利。回至凈慈寺前，有二行腳僧謁嵩曰：某甲適從六和塔過，遇濟公，寄書一緘、僧鞋一雙。
嵩大驚曰：濟公終時，我以此鞋易其敝屣。對眾啟緘，其辭懇切，計二百零九言。紙余又附頌曰：
看不著，錯認笊籬是木杓。
昨夜三更月正西，麒麟撼斷黃金索。
幼年曾到鴈門關，老少分明醉眼看。
憶昔面前當一箭，至今猶是骨毛寒。
只因面目無人識，又往天臺走一番。
又旬余，有錢塘差使過天臺山下，會濟公，復寄來詩二首。又後五十年，有范村人送木料於凈慈，言近屬濟公所化。
贊曰：濟公徹樞旨於瞎堂言下，遂以格外玄機，混俗同塵，或嘲風弄月，發明佛祖心宗。時不怪，以顛僧目之，幸也！及示化天下，始同稱公為不可測人，豈非末後實效光明之被於萬物也博矣！於戲！監公生平，若非賢圣應世，求不巧盡拙，生亦不可得也。