夫涅盤無方，佛性無體，而菩薩見之謂之假，二乘見之謂之空，凡夫日用而不知，故如來之道鮮矣。
古者能仁大覺愍群機之未悟也，於是仰觀妙理，俯立嘉號，圓常之經於是乎作也。其體言見心，得兔忘蹄，不知紀極。洎乎去圣踰遠，人根漸鈍故，四依大士撰之以疏，童蒙之類又不能曉其旨，故人師申之以記，俾因記以了疏，因疏以知經，因經以識理，理斯達矣，孰為經乎？孰為疏乎？孰為記乎？混而為一，則如來之道不遠而復。若乃考其功，則記為啟發之先也。故秉筆立言者，實難其人，嘗試論之。夫欲開前疑，決後滯者，必在乎識也、學也、才也。匪識，胡以宗圓理斷是非？匪學，胡以曉群言，通理論？匪才，則言之不文，行之不遠。三者備矣，始可與言，筆削已矣。
斯玄疏者，蓋章安法師用智者義趣，演龍猛宗旨，以申經意也。遂古作者，莫之與京，圓不佞、識昧、學寡、才短，故非立言之人也。竊念斯文墜地，傳受道息，於是辯理解紛而筆記之，乃有玄記兩卷、疏記二十卷，文淺義迂，實無所取，意者，俟夫後世者有達如荊溪者，忿我之紕謬，秉洪筆，敷麗藻而發揮之，俾斯經斯疏光大於時，導無窮之機，入秘密藏者，豈不功由於我耶？
夫經名者，題牓大理；經文者，剖析眾義。眾義，由大理所出也。譬如觀發源，必知其流多也；挹眾流，必知其源一也。故玄之五義，疏之五門，大底申明於此旨，使大理、眾義總別相涉，無越三德爾。
夫三德者，實諸佛之所證也，眾生之所具也，生佛不二，同歸于心。若然者，則首題之總，品卷之別，在我方寸，豈他物哉？嘗撰疏記，以指歸為名者，蓋令於別而識總也；今玄記以發源為號者，蓋令於總而識別也。此乃贊述疏主之微旨耳，豈古自我作哉？抑又此之玄義，皆用經語以成文章，具引則文煩，略之又義闕，繇是麤徵經文，聊輔大義，機要之名，又在此也。吾宗達人且不以狂簡罪我，或有可觀，無隱乎爾。
時圣宋三葉，天子在宥之十七載，大中祥符紀號之七年，歲次甲寅，正月既望，錢塘沙門釋智圓，字無外，於大慈山崇法寺方丈絕筆序云。