經：一切諸世尊至唯一無二乘。
贊曰：下第五段七十頌半頌第五、依法，有三：初一頌半頌十方佛法；次三十八頌半頌三世佛法；後三十頌半頌我亦如是。此初也。既唯一無二乘，云何破三以歸一？
經：過去無數劫至其數不可量。
贊曰：下三十八頌半頌三世。中分三：初二十七頌半頌過去；次六頌半頌未來；後四頌半頌現在。初中有二：初四頌半頌佛說法初權後實；後二十三頌頌眾生聞法皆究竟得一切種智。初中有四：一頌佛多；一頌開權；一頌顯實；一頌半釋開權顯實之意。此初也。
經：如是諸世尊至演說諸法相。
贊曰：明初開權。
經：是諸世尊等至令入於佛道。
贊曰：明後顯實。
經：又諸大圣主至助顯第一義。
贊曰：釋開權顯實之義。知諸眾生未能頓學一乘教故，識其根、欲故，初以權方便助顯一乘，後令入實。又菩薩根性有二：一、不定性；二、定性。為不定性，初權後實，顯暢一乘，前二頌是。為定性者，說頓教一乘，此文是也。謂知眾生心性頓欲故，以異方便，不從權取實，顯助一乘。一乘者，第一義諦真如等是。初三後一是權實之方便，頓說一乘，故名異方便。
經：若有眾生類至皆已成佛道。
贊曰：下二十三頌頌眾生聞法究竟皆得一切種智，為三：初二頌佛在；次二十頌滅後；後一頌結。此初也。逢佛聞法，修行六度、四攝無量等，名種種福德。修佛之因，菩薩行故，皆已成道。
經：諸佛滅度已至皆已成佛道。
贊曰：下二十頌頌佛滅後，分五：一頌慈心；四頌半造塔；六頌半造像；七頌供養；一頌稱佛。此初也。有善剛強非菩薩，心柔軟非善，亦非菩薩。要善而耎，方菩薩心。順理益物，極柔和故。已成佛道，植佛因故。後文且據佛滅之後行故寺；三、和合圣眾；四、佛初成道，諸天人等請轉法輪，是名四梵之福。比丘白佛：梵福多少？佛言：四天下及六欲天所有福德猶不如一梵王之福。故勸造塔當得菩提。
經：或有起石廟至磚瓦埿土等。
贊曰：此一頌九物為塔。石廟者，石佛堂，古云支提，今云制多，翻為靈廟，應作廟字，廟貌也。白虎通、玉篇云先祖尊貌所在，故謂之廟。木櫁者，字林香木，切韻作榓，玉篇作櫁。其樹似槐而香極大，伐之五年始用，若取其香，皆預研，久乃香出。
經：若於曠野中至皆已成佛道。
贊曰：初一頌下至戲笑，劣物為塔，後半頌結之。論云：聚沙為佛塔，已成佛道者，謂發菩提心，行菩薩行者，所作善根能證菩提，非諸凡夫及決定種姓聲聞未發菩提心者之所能得故，如是乃至上文及下小低頭等亦如是。
經：若人為佛故至皆已成佛道。
贊曰：下六頌半明造像。中有二：初五頌造；後一頌半結。初中分四：一頌刻雕；二頌十物嚴飾；一頌彩畫；一頌戲作。此初也。明作佛像，非作余像，故言為佛。為求作佛，為思敬佛，故名為佛。又說為佛而作諸像，為莊嚴佛，故名為佛。造像功德經說造像得十一種果：一、世世所生眼目凈潔，面目端正；二、生處無惡；三、常生貴家；四、身體姝好，紫磨金色；五、常豐珍翫；六、生賢善家；七、後生為王，王中最勝；八、金輪化王；九、後生梵天，壽命一劫；十、不隨惡道；十一、後生之中還重三寶，喜持妙物，復造功德。一之梵福，多四天下大海十倍。
經：或以七寶成至皆已成佛道。
贊曰：此二頌十物嚴飾作像。切韻：鈆即錫也。有云錫銀鈆之間。玉篇青金也。
經：彩畫作佛像至皆已成佛道。
贊曰：此頌畫佛。
經：乃至童子戲至而畫作佛像。
贊曰：此頌戲作。
經：如是諸人等至度脫無量眾。
贊曰：此結也。具足大悲心者，凡所作善，必帶悲心，方成到彼岸，故成佛道。
經：若人於塔廟至敬心而供養。
贊曰：下有七頌明供養，有二：初五頌半明供養；後一頌半結成。初中有五：一頌四物供養；一頌半音樂供養；一頌歌唄供養；一頌華供養；一頌身業行敬供養。此初也。發菩提心經云：若以華施，得七覺華故；以香施，得五分法身香故；以幡施，得陀羅尼，轉眾惡故；以蓋施，獲四無量，覆眾生故。業報差別經說，各得十德。
經：若使人作樂至盡持以供養。
贊曰：此以音樂供養。樂音：五覺反，以生樂故，亦慮各反。黃帝世，伶倫作樂。說文：五聲八音之總名。禮記：干戚羽毛謂之樂。鄭玄云：八音克諧謂之樂。鼓，動也，鳴也。凡出音曰鼓，今木有皮，動之即鳴。角者，曲形而似角。貝者，螺也，涅盤經：吹貝知時。簫，管也，玉篇：編小管所吹。又箾也。笛，七孔龠，俗名直，玉篇：五孔竹笛，羌笛三孔。琴，禁也，君子守正自禁，神農所作。箜篌、琵琶，相可知矣。鐃長執鐃。五人為伍，五伍二十五人為兩，兩司馬執鐸。銅拔，兩扇相擊出聲，有作鈸，無所從，或為跋字。發菩提心經云：音樂、女色不以施人，亂眾生故。此供養佛，故不相違。如金藏中音樂供養事。
經：或以歡喜心至皆已成佛道。
贊曰：此以歌唄供養。當得大士梵音聲，故梵云婆陟，此言贊嘆。唄匿，訛也。陳思登漁山，聞巖岫誦經清婉遒亮，遠谷流響，遂擬其聲而制梵唄，故今俗中謂之漁梵，冥合西域三契七聲，聞俱胝耳等所作也。
經：若人散亂心至漸見無數佛。
贊曰：此以華供養。與前四事中華施何別？彼專善心，此以散心，故不相違。略言供養畫像，供養余像亦得。
經：或有人禮拜至或復小低頭。
贊曰：此明身業行敬供養。上歌唄是語業也，其能發心即是意業，自余皆是外財供養，三業行供養。
經：以此供養像至如薪盡火滅。
贊曰：結成供養。
經：若人散亂心至皆已成佛道。
贊曰：此稱佛作佛。且舉一稱尚得作佛，何況多稱？如藥王藥上經云：我常稱五十三佛名故，今得作佛。即其事也。
經：於諸過去佛至皆已成佛道。
贊曰：頌眾生聞法得種智中，此為第三、結成佛道。
經：未來諸世尊至亦方便說法。
贊曰：下六頌半頌未來法。中分二：初三頌半標同今說實；後三頌重釋前義。初中有三：一頌標同初方便；一頌半標後成說實；一頌釋前所由。此初也。
經：一切諸如來至無一不成佛。
贊曰：此頌標後成說實，令聞法者皆得作佛，佛及眾生二俱合說。
經：諸佛本誓愿至亦同得此道。
贊曰：釋前所由，由本愿故。
經：未來世諸佛至其實為一乘。
贊曰：下三頌重釋前義，有二：初一頌明初方便皆為一乘；後二頌明悟三性諸法歸趣所以如此。此初也。
經：諸佛兩足尊至導師方便說。
贊曰：明悟三性諸法歸趣，所以初權，後說一乘。真如妙理，體性常住，佛能證知遍計所執生法二我體性是無。佛證無我理故，亦知此無是凡虛妄執。
佛種從緣起者，無漏依他報佛種子，因緣所生，從緣所起，因修作故。由證真理，斷能執心染分依他，知所執無，從於凈分依他因緣修佛種者，為一乘故。何者？一乘重顯常法，即圓成實。
法住法位者，真如住在諸法之中，體性常有，名為法住。法有染凈，離染得凈分位顯之，故名法位。相者，體性，世間本體即是常住真如實性一乘體也。於金剛座道場之中，知此諸法本體性已，於無名相法中，導師方便以名相說。
一切法中略有二種：一、空；二、有。空無差別，總立一性，名遍計所執。有法有差別，分之為二：一者、常；二者、無常。常者，名圓成實性。無常者，為依他起性。依他起性復分為二：一、有漏；二、無漏。有漏為依他起性，無漏為圓成實性。今依前門，無常為依他，依他有漏皆悉除斷，就中但取無漏無常凈分依他，究竟滿位成菩提故，故言佛種從緣起也。意顯能證常住法性真如無我理故，乃能了知二我為無，依於善友修習智慧，從緣起法，菩提覺滿，為證一乘真如妙理。妙理即是法住法位、世間常住相、大般涅盤，於道場中既證知已，今為眾生方便說之，令欣趣證。今此依他即菩提，圓成即涅盤，合成一乘，圓成勝故，獨名一乘。由斷有漏依他起性，遣遍計所執，證此二果。由了依他所執性故，初說阿含，次說般若。純有、空教，名為方便。今三俱說，故名真實。三性之義，如別章說。
經：天人所供養至亦說如是法。
贊曰：下有四頌半頌現在，有三：初一頌半標；一頌開權顯實；二頌顯意。此初也。
經：知第一寂滅至其實為一乘。
贊曰：此初開權，後還顯實。
經：知眾生諸行至隨應方便說。
贊曰：此顯初權後實之意。眾生諸行者，總句，心行相也。下是別句，或勝解也。心所念者，遍趣行也。業力者，自業也。欲力，謂勝解也。性力，謂種種界也。精進力者，謂處非處等。或精進等體，即性力，以種性體即五根故。下一力字，貫通上也。根利鈍者，根勝劣力也。佛有此智力，能知之故，所以初權，後還真實。前未來佛由悟三性，此現在佛由知眾生，互相影顯，故初方便，後說真實。
經：今我亦如是至皆令得歡喜。
贊曰：下三十頌半頌我亦如是，釋迦同。中分二：初二頌標；後二十八頌半廣釋。此初也。初頌今實，後頌昔權，皆令歡喜，漸入道故。
經：舍利弗當知至貧窮無福慧。
贊曰：下廣釋，分二：初二十一頌半頌初以三乘方便誘引，即長行云：知諸眾生有種種欲，深心所著，隨其本性，以種種因緣、譬喻言辭、方便力而為說法。後有七頌頌今說真實，即長行云：如此皆為得一佛乘、一切種智故。即頌初權後實之義。
就初文分四：初三頌半見生處危難；次三頌思救不可得；次十一頌半請念設權方；後三頌半正說三乘化。初中有二：一頌無善；二頌半有惡。此初也。
般若經說佛有五眼：一、肉眼，非修定生，四大所造，或長養或異熟，凈色為性；二、天眼，斷於定障，修習所起，唯是長養，四大所造凈色為性；三、法眼，觀事有慧；四、慧眼，觀空理慧；五、佛眼，因積而果圓，攬前四為體。龍樹解云：如四大河流至天池，通名大海，如是四眼流至佛果，通為佛眼。初二體色，次二體智，後一通二。又言人等有肉眼，天等有天眼，二乘有慧眼，菩薩有法眼，佛有佛眼，由此說五。瑜伽十四說有三眼：一、肉眼，能照顯露無障礙色；二、天眼，能照隱顯有無障色；三、慧眼，能照一切種若色非色。法眼體慧，合慧為一，不同色眼，境有隱顯，故略不論。佛眼即前四眼，或談因非果，故亦不說。
華嚴經說十眼：一、肉眼，見一切色；二、天眼，見死此生彼；三、慧眼，見諸眾生諸根差別；四、法眼，見一切法第一義；五、佛眼，見佛十力；六、智眼，分別了知一切種法；七、光明眼，見一切佛光明；八、出生死眼，見涅盤法；九、無礙眼，見一切法無有障礙；十、普眼，謂見法界平等法門。十中第一，是五中第一，見諸色故；此中第二，是前第二；此中第三、第五、第六、第七、第九五眼，是前法眼；此第四、第八，是前慧眼，見真諦故；或第四、第八、第九三眼，是前慧眼，俱見理故；第十普眼，是前佛眼，普見法界平等性故。以佛眼觀者，以五眼中佛眼觀也。十中佛眼，不見眾生，見十力故。六道眾生無始不修福、智二因，未獲七種圣財及人天七法財，謂施、戒、忍、勤、定、慧、方便故，無福及慧。
經：入生死險道至盲瞑無所見。
贊曰：下二頌半有惡，為二：初一頌半現苦沈溺，煩惱增多；後一頌設求出要而行邪行。此初也。世間犁牛，由自愛尾，藏身護尾，人貪其尾，遂殺其身。眾生亦爾，貪著五欲以自藏身，遂以貪愛而自弊敗，反自弊困，墜墮惡道。有本云自蔽，蔽，掩障也。如犁牛愛尾，以弊其心，遂致喪命。眾生亦爾，貪愛蔽心。犁牛，說文：西南夷長髭牛也。有作貓字，人間捕鼠者，非此中義。有作猫、&#;，不知所從。
經：不求大勢佛至以苦欲舍苦。
贊曰：設求出要而行邪行。佛有神通威勢及以智慧斷苦之法，而不求趣，翻墮外道邪見網中，行諸身苦行，以舍生死苦，此為未可。所以六年麻麥尚不證於菩提，坐臥荊棘何容得於道果？如狗逐塊，塊打轉多，豈同師子逐人非塊？
經：為是眾生故，而起大悲心。
贊曰：下三頌思救不可得，為三：初半頌思起因行；一頌得果已思；一頌半思救不可得。此初也。見諸眾生有此二緣，遂起悲心，發心修行，思惟將救。
經：我始坐道場至思惟如是事。
贊曰：得果已思。佛成道已，樹下經行。觀樹喜自道圓，經行思惟利物；又觀樹心凝妙理，經行想化群生；又觀樹想蔭四生，經行思施福慧。諸經說佛成道已後說法時節各各不同，此云三七日，彌沙塞律三昧七日，與十地經同。七日不說法，顯示自受法樂故，為令眾生增愛敬故。律及薩婆多傳過六七四十二日方說法，梵天來請，憍陳如等根方熟故。又有說云：夏安居後方度五人。十二由經成道後二年方度五人。智度論說五十個七日不說法。此皆諸部宜見不同，未可和會。然今解者，大乘以法華為正，此說通行四諦法輪，故三七日。若唯說大乘法輪，十地為正，第二七日說十地故。
經：我所得智慧至云何而可度。
贊曰：思救不可得，有四因故：一、法深難解；二、根鈍難救；三、著樂難舍；四、癡盲難悟。云何可度？
經：爾時諸梵王至請我轉法輪。
贊曰：下十一頌半請念設權方。中分四：初二頌諸天請說；次三頌示相思惟；次四頌半化遇良緣；後二頌念隨權誘。此初也。大自在天，色界天也。今對三乘，法爾說法皆待請故。智度論云，凈居天勸出家，四天王獻鉢，帝釋獻寶座，梵王請轉法輪，佛初不許，梵王說有三根，重請殷懃，佛方許之，初說三乘。勝天王般若云：四天王等獻鉢，天帝釋獻座，佛為受之，各見獨為受之，皆發勝心。然下大通智勝唯梵王請，此說通諸天者，彼舉勝類，非無余天請彼佛也。
經：我即自思惟至疾入於涅盤。
贊曰：下三頌示相思惟，有二：初二頌即說大乘，眾生有損；後一頌且說三乘，眾生有益。此初也。以諸眾生處俗，現在苦中，出家妄行苦行，無暇頓能信大乘法，若為說者，返生誹謗，疑惑破壞，脫生不信，卻墮惡道。又在俗者，沒苦故不信；外道出家者，破法故不信。既有此損，寧不說法，疾入涅盤，何得翻損諸眾生也？即同智論初不許也。
經：尋念過去佛至亦應說三乘。
贊曰：且說三乘眾生有益，同諸佛故，此同智論重請方許。
經：作是思惟時至而用方便力。
贊曰：下有四頌半化遇良緣，有三：初一頌半佛現贊揚；次半頌勸同諸佛；後二頌半引己為證，後實初權。此初二也。十方佛現，嘆佛稱善，贊第一師，得無上法，勸隨諸佛，後實初權。釋迦，能姓；牟尼，寂號。今略言文，如音訓說，法爾隨喜皆云善哉。
經：我等亦皆得至分別說三乘。
贊曰：下二頌半引己為證，後實初權。中有三：初一頌引己為證；次一頌釋此所由；後半頌結歸真實。此初也。引己初時說三乘也。
經：少智樂小法至但為教菩薩。
贊曰：此釋所由及結歸真實。以不定人創在凡夫，小智樂小，無欣大意，不信自作佛故，初說三乘。雖復初權，後必真實，但化菩薩。
經：舍利弗當知至喜稱南無佛。
贊曰：下二頌念隨權誘，分二：初頌聞之敬贊；後頌思順彼行。此初也。有本云：稱南無諸佛，應從喜稱為正。正言納慕，亦言納莫。此云敬禮，若言伴談，或言伴題。此云禮拜，舊云和南，訛略也。
經：復作如是念至我亦隨順行。
贊曰：思順彼行也。既遇良緣，勸我權化，思生濁劫，應順彼行。
經：思惟是事已至為五比丘說。
贊曰：下三頌半正說三乘化，分三：初一頌半正起權化；次一頌三寶遂興；後一頌會成今古。此初也。梵云婆羅痆斯，云波羅奈，訛也。中印度境。往昔此地有兩群鹿，各五百余。佛為一群鹿王，提婆達多復為一王。時此國王畋游原澤，菩薩鹿王前請王曰：大王狡獵中原，縱獠飛矢，凡我徒屬，命盡斯晨，即日腐臭，無所充膳。愿欲次差，日輸一鹿。王有割鮮之膳，我延旦夕之命。
王善其言，回駕而返。兩群之鹿，更次輸命。提婆群中有懷孕鹿，次當就死，白其王曰：身雖應死，子未次也。愿暫差替，誕訖當往！鹿王怒曰：誰不寶命！雌鹿嘆曰：吾王不仁，死無日矣！乃急告菩薩，菩薩鹿王曰：悲哉！慈母之心，恩及未形，吾今代汝。遂至王門。
道路之人傳聲唱曰：彼大鹿王今來入邑。都人士庶莫不馳觀。王之聞也，以為不誠，門者白王，王乃信然。王曰：鹿王何遽來耶？鹿王曰：有雌鹿當死，胎子未產，心不能忍，敢以身代。王聞嘆曰：我人身鹿也，無慈育之心；爾鹿身人也，有代命之德。於是悉放諸鹿，不復輸命。即以其林為諸鹿藪，因而謂之施鹿林焉。鹿野之號，自此而興。
初薩縛喝剌他悉陀太子踰城之後，棲山隱谷，亡身殉法，凈飯王乃命家族三人、舅氏二人曰：我子一切義成，舍家修學，孤游山澤，獨處林藪，故命爾曹隨知所止。內則叔父伯舅，外則君而且臣，凡厥動靜，宜知進止。五人銜命，相望營衛，因即懃求，欲期出離，每相謂曰：夫修道者，苦證耶？樂證耶？二人曰安樂為道，三人曰勤苦為道，二三交諍，未有以明。
於是太子思惟至理，為伏苦行外道，即麻麥以支身。彼二人者，見而言曰：太子所行非真實法。夫道也者，樂以證之，今乃勤苦，非吾徒也。舍而遠遁，思惟果證。太子六年苦行，未證菩提，欲驗苦行非真，受乳糜而證果。斯三人者聞而嘆曰：功垂成焉，今其退矣！六年苦行，一旦捐功。亦舍而去。於是相從求訪二人。既相見已，匡坐高論，更相議曰：昔見太子一切義成出王宮，就荒谷，去珍服，被鹿皮，精勤勵志，貞節苦心，求深妙法，期無上果，今乃受牧牛女乳糜，敗道虧志，吾知之矣，無能為也。彼二人曰：君何見之晚歟！此猖蹶人耳！夫處乎深宮，安乎尊勝，不能靜志，遁跡山林，棄轉輪王位，為鄙賤人行，何可念哉！言增磣切。
菩薩浴尼連河，坐菩提樹，成等正覺，號天人師，寂默宴然，惟察應度，思曰：彼郁頭藍子者，證非想定，堪受我法。空中諸天尋聲報曰：郁頭藍子命終已來，經今七日。如來嘆惜，斯何不遇！垂聞妙法，遽從變化。重更觀察：有阿藍迦藍得無所有處定，可授至理。諸天又曰：命終已經五日。如來再嘆，愍其薄佑。又更諦觀：誰應受教？唯施鹿林有五人者，可先誘導。如來爾時起菩提樹，趣鹿野園，威儀寂靜，神光晃曜，豪含玉彩，身瑩金色，安詳前進，導彼五人。
斯之五人遙見如來，互相謂曰：一切義成彼來，是歲月遽淹，圣果不證，心期已返，故尋吾徒，宜各默然，勿起迎禮。如來漸近，威神動物，五人忘制，拜迎問訊，侍從如儀。如來漸誘，示之妙理。
相傳解云，言五人者：一、陳如；二、十力迦葉；三、頞鞞，有云即馬勝比丘；四、跋提；五、摩訶男拘利。應勘婆沙。何故唯五人？有云：迦葉佛時，同學九人，四人利根，已前得道，五人鈍根，故今始悟，愿逢釋迦佛出成道故。又經云：釋迦過去作大魚身，愿先食我者先度。五人先食，故先度之。又經云：六人曾供養佛，五人取稻華供養，一人待熟。五人初悟，一人在後，即須跋陀羅。又即五夜叉食慈力王肉也。五人中，陳如得初果，四人在四善根，至夏初方得道。西域記云：夏安居畢，方得道跡。法寂滅相，即是真如。不可言宣，性離言故。無名相法，以名相說，名方便力。趣波羅捺，為五人說。
經：是名轉法輪至法僧差別名。
贊曰：三寶遂興也。此法輪義，略以五門分別：一、出體；二、釋名；三、轉相；四、差別；五、三乘。
出體者，俱舍論第二十四說：所說沙門性，亦名婆羅門，亦名為梵輪，真梵所轉故，於中唯見道，說名為法輪。由速等似輪，或具輻等故。即於此中唯果。瑜伽又說：三周十二行相，名得所得之方便。又云：三周正轉，見、修、無學，隨其次第，智、見、現觀名得方便。故菩提涅盤名所得果。然此五體不過四種：一、教；二、理；三、行；四、果。
釋名者，一名梵輪，如來應供是梵增語，彼所轉故，亦名梵輪；二名法輪，法者，可軌持義，正見等法所成性故，說名法輪。輪有四義：一、圓滿義，具轂、輞、輻，或擇法覺等，體用周備，名之為輪。二、摧壞義，此四種法，若伏若斷，若助若正，未斷煩惱，皆能摧故。三、鎮遏義，已伏煩惱，令勢遠故。四、不定義，從自見至自修，從自修至自無學，從自無學智發言教，他從言教解於諦理，他從諦理起於正行，他從正行起於果智，如是展轉，復為他說。如轉輪王所有輪寶，能降未伏諸煩惱故，能鎮已伏諸煩惱故，往復往故。瑜伽論說：當知世尊轉所解法，置於阿若憍陳如身中，此復隨轉置余身中，彼復隨轉置余身中，以是展轉隨轉義故，說名為輪。法即是輪，持業釋也。轉者，動也，顯也，運也，起也。動宣言教，顯揚妙理，運圣道於聲前，起真智於言後，圓摧障惱，名轉法輪，所轉即法輪。法輪之轉，二釋皆得。
轉相者，九十五說：由五種相轉法輪者，當知名為善轉法輪：一者、世尊為菩薩時，為得所得所緣境界；二者、為得所得方便；三者、證得自所應得；四者、得已樹他相續，令於自證深生信解；五者、令於他所證深生信解。此意總說化身化相自證果時，令聲聞等亦有所證，不依菩薩報身成義，或亦依實菩薩轉義，總依始終究竟作論，不依一會得成三轉。
所緣境者，謂四圣諦。依安立諦、非安立諦，依於三性，皆此攝故。得方便者，謂即於此四圣諦中，三周正轉十二相智。此自三周轉法輪相，為得無上菩提因故。
最初轉者，謂昔菩薩入現觀時，如實了知是苦圣諦，廣說乃至是道圣諦，於中所有現量圣智，能斷見道所斷煩惱，爾時說名真圣慧眼，即此由依去來今世有差別故，如其次第，名智、明、覺。此說一智總名法眼，有三行相，名智、明、覺，非於一諦別起四智，由真見道唯一剎那，不同小乘上下別觀，依詮證滅，說通三世，非是滅諦通三世有。
第二轉者，謂是有學以其妙慧如實通達，我當於後猶有所作，應當遍知未知苦諦，應當永斷未斷集諦，應當作證未證滅諦，應當修習未修道諦。如是亦有四種行相，如前應知。第三轉者，謂是無學已得盡智、無生智故，言所應作，我皆已作，謂我已遍知未知苦諦，乃至廣說我已修習未修道諦。亦有四行，類前應知。此差別者，謂前二轉四種行相是其有學真圣慧眼，最後一種是其無學真圣慧眼。
觀此文意，初轉之時，見道以前加行智位，雖知四諦，但是轉因，猶非正轉，未摧壞故。由此但名損力益能轉位所攝。入見道中真無間道，正名為轉，正斷惑故。其解脫道及相見道亦名初轉，雖不斷惑，斷麤重故，鎮已伏故，亦非別知四諦相故。此後修道未斷惑前所起行相應遍知等，是正轉相。正起真智，乃至金剛心，斷諸煩惱，亦此轉攝。起別行相，但擬趣圣斷惑道故，折伏正斷，俱名轉故。至其無學解脫道後，起我已作所應作智，後更不斷，但鎮已伏，無降未伏，然見道前雖有伏道，不與轉名，非無漏故。前無無漏，故不同修。
如是菩薩自為三轉：初轉在見道，名印相轉；次轉在修道，名應修轉；後轉在無學道，名已作轉。一一轉時，於一一諦生四行相，三轉豎論，成十二相。如是四諦，合四十八，不過十二以數等故，總名三轉十二行相。
俱舍亦說眼、智、明、覺，別觀諦故。彼以法忍、法智、類忍、類智，如次為四。若作此釋，所作八諦，觀於一一諦，便無四行相。或忍、智一一皆具四行相。照境分明者名眼，對治無知名智，對治無明名明，對治邪覺名覺，不同於此。證得自所應得者，謂得無上正等菩提。謂即雙取菩提、涅盤，前為後因。前無間道為解脫道因，此說菩薩自三周轉法輪之果，或說法身涅盤真理，名無上菩提。起無學位菩提報身已作之智，證法身故。俱舍論等無佛自轉。樹他相續，令於自證生信解者，謂如長老阿若憍陳如，從世尊所聞正法已，最初悟解四圣諦法，又答問言：我已解法。從此已後，如前所說究竟行相，五皆證得阿羅漢果，生解脫處。此說世尊自得道故，復為於他三轉法輪，同俱舍說三周循歷四圣諦故。謂此是苦，乃至此是道，是名初轉；謂此應遍知，乃至此應修習，是第二轉；此已遍知，乃至此已修習，是第三轉。如次顯示見道、修道、無學道三。
此是佛為他三轉者：初名示相，示四諦相故；次名勸修，勸修諦行故；後名作證，為作證明，知彼滿故。由彼憍陳最初悟解，入見道已，佛問彼言：彼已解耶？彼答：已解。故得解名。第二、第三轉已，遂得阿羅漢，生解脫智處，證得無為果，是名轉在他身於佛所證，深生信解。最後令他於他所證生信解者，謂如長老阿若憍陳那起世間心，我已解法。如來知已起世間心，阿若憍陳已證我法。地神知已，舉聲傳告，經於剎那，瞬息須臾，其聲展轉乃至梵世。世間心者，緣事之心，非要散心，此前第四、樹圣道於他五人身中，令於佛自所證，深生信解。第五、令他地神等知阿若憍陳所證，深生信解。
差別者，雖轉四諦，法相不殊，三乘之人各各證果，聲聞姓人已於三生或六十劫，先修習已，聞佛所說，依蘊、處、界證四諦理，名聲聞法輪。獨覺姓人已於四生或於百劫，先修習已，聞佛所說，依十二緣起修證四諦，名獨覺法輪。菩薩姓人已於一大阿僧只劫，先修習已，聞佛所說，依三性等證四諦理，名菩薩法輪。不爾，三乘俱觀四諦，俱時證圣，有何差別？
大般若云：世尊初於波羅奈國轉四諦法輪時，無量眾生發聲聞心，證聲聞果，無量眾生發獨覺心，無量眾生發起無上正等覺心，證於初地、二地、三地，乃至一生當得菩提。故知鹿野創轉三乘通行法輪。若不爾者，第二七日已說十地，何故不名轉法輪也？彼非三乘同所修故，不與初轉法輪之名。然實他身三時智起，亦有經生而證圣果，名三轉者，其解憍陳等。佛於鹿苑一時之間，令其次第得此三果，名為三轉。無垢稱經云：三轉法輪於大千，其輪能寂本性寂，希有法智天人證，三寶於是現世間。即此經言，便有涅盤言音出現，及阿羅漢法之與僧，三寶現也。佛為佛寶，涅盤及言，果法、教法名為法寶，阿若多等，名之為僧。阿羅漢者，即是陳如。復言僧者，余之四人住有學故。能證智、所證諦，即行理法寶，四法已周，并佛及僧能化、所化既有體出，合名三寶出現世間。
三乘者，佛及菩薩，并以聲聞說法，令他得智斷惑，可名轉法輪。獨覺不爾，涅盤經言：緣覺說法不能令人得燸等法。由聲聞等不識藥病，不與聲聞轉法輪名，理亦何爽？
經：從久遠劫來至或常如是說。
贊曰：結會今古，非但今日方贊涅盤永盡眾苦，久來常說，故古同今。
經：舍利弗當知至方便所說法。
贊曰：下有七頌，今說真實。頌如是皆為得一切種智。中分四：初二頌根熟來逢；一頌念之應度；三頌正說真實；一頌結成法儀。此初也。我見先以權教度者，曾於佛所已聞權教，善根熟故，今來逢我，故上文云是會眾生，曾見諸佛，亦曾見釋迦，今總言諸佛。
經：我即作是念至今正是其時。
贊曰：念之應度，為說佛慧，令生修學。今根已熟，何得不教？
經：舍利弗當知至不能信是法。
贊曰：下三頌正說真實，分二：初一頌明鈍不堪授；後二頌明利則堪授。此初也。有五過失不堪受大：一、鈍根聞法不解，或阿顛底迦；二、小智雖復聰明，情見不廣，或趣寂者；三者、著相，謂起計執空，有二相錯學亂行，或不定種姓，執有非空，根未熟故；四、憍者，恃己盛事，諸富貴者，醉逸縱任，或根未熟有性凡夫稟性醉逸；五、慢者，恃己陵他。五千之輩，或復具起七種慢等諸煩惱者，不能信大，不應授與。
經：今我喜無畏至悉亦當作佛。
贊曰：此明堪授。初頌明舍權就實，後頌除疑記得。喜者，喜無量，不嫉眾生成佛事。無畏者，決定義，作師子吼，理決定故。於菩薩中者，對勝人前故，二乘發心皆菩薩故。依真實理，說一乘道，名為正直。不隨機權，說有三故，名舍方便。但說無上一乘之道，即顯今直唯說一道，非於余故。地前頓悟菩薩疑自獨得菩提，聲聞無分，不定種姓菩薩疑於佛果，自亦無分，欲退向小故。今聞法，此疑皆除。現前名高千二百聲聞疑不得作佛，今正為說，悉當作佛。涅盤由此說須陀洹八萬劫，乃至辟支十千劫到，到於十信初發心也。此等修行極為遲鈍，不如初修始業菩薩。此據不定，非諸二乘皆定作佛。故涅盤第三十四云：我於一時，說一乘、一道、一行、一緣，能為眾生作大寂靜，永斷一切結縛愁苦苦及苦因，令一切眾生到於一有。我諸弟子不解我意，於大眾中唱如是言：如來說須陀洹乃至阿羅漢皆得佛道等故。
經：如三世諸佛至說無分別法。
贊曰：結成法儀也。大乘妙理，體無分別，三乘不異，悉皆作佛，故說之也。
經：諸佛興出世至斯人亦復難。
贊曰：下第六段有七頌，頌前第一、未聞令聞，分四：二頌法說四希；二頌半喻顯二希；一頌半勸信；一頌嘆結。此初也。一、佛出希；二、說法希；三、難聞希；四、能聽希。佛出希者，如賢劫千佛，今第九住劫，已四佛出，後第十劫，彌勒佛出，至第十五劫，有九百九十四佛出。此劫壞已，鶻盧支佛獨王一劫，經十二劫後，始有星宿劫。千佛中，初凈光稱王佛出，後更三百劫空過無有佛，故佛希也。如迦葉佛住壽七日，不說此法，及今釋迦成佛四十年，方說此經，故是說希。常處八難，叵與佛相逢，故難聞希。雖逢出日，更聞小乘，不希大法，故能聽希。
經：譬如優曇華至過於優曇華。
贊曰：喻顯二希也。一頌頌法出希，一頌半頌聞贊希。聞法及贊嘆，過優曇華故，行真法行，則為供養三世佛故。自聽聞，教他聞，合名聞法。慶慰聞，此云歡喜。贊嘆聞，此云贊。行此四種，皆真行故。
經：汝等勿有疑至無聲聞弟子。
贊曰：勸信勿疑。
經：汝等舍利弗至諸佛之秘要。
贊曰：嘆結深妙，此為諸佛秘藏勝道。
經：以五濁惡世至終不求佛道。
贊曰：下第二大段有三頌，頌破四疑，分三：初一頌佛何時出化？以三乘出五濁世。次一頌云何知增上慢？若我弟子自謂阿羅漢，不信此法，無有是處。一頌云何堪說？除佛滅後，現前無佛。此初也。
經：當來世惡人至破法墮惡道。
贊曰：頌釋云何知增上慢？當來惡人不信此法者，多是增上慢。不但增上慢，所余惡人亦不能信。佛在慢者，上已說相，滅後難知，故此獨舉。
經：有慚愧清凈至廣贊一乘道。
贊曰：頌釋云何堪說？有具四德：一、慚，崇重賢善，復顧自身羞恥過罪；二、愧，輕拒暴惡，復顧世間羞恥過罪；三、清凈，內外無瑕，棄世名利；四、志求佛道，不顧二乘，能信此經，不愚法類，乃可為說。設愚法者，若遇余佛，便得決了一乘道也。
經：舍利弗當知至自知當作佛。
贊曰：此中三頌頌品第四大段、勸發喜心，令欣作佛。初一頌半明佛法皆同，不學不了；後一頌半勸知生喜，欣求作佛。如文可解。