持齋晡利多，羅摩五下分，
心穢箭毛二，鞞摩那修學，
法樂比丘尼，拘絺羅在後。
我聞如是：
一時，佛游舍衛國，在於東園鹿子母堂。
爾時，鹿子母毘舍佉平旦沐浴，著白凈衣，將子婦等眷屬圍繞，往詣佛所，稽首作禮，卻住一面。世尊問曰：居士婦！今沐浴耶？
答曰：世尊！我今持齋。善逝！我今持齋。
世尊問曰：居士婦！今持何等齋耶？齋有三種，云何為三？一者放牛兒齋，二者尼揵齋，三者圣八支齋。居士婦！云何名為放牛兒齋？若放牛兒朝放澤中，晡收還村，彼還村時，作如是念：我今日在此處放牛，明日當在彼處放牛；我今日在此處飲牛，明日當在彼處飲牛；我牛今在此處宿止，明日當在彼處宿止。居士婦！如是有人若持齋時，作是思惟：我今日食如此之食，明日當食如彼食也；我今日飲如此之飲，明日當飲如彼飲也；我今含消如此含消，明當含消如彼含消。其人於此晝夜樂著欲過，是謂名曰放牛兒齋。若如是持放牛兒齋者，不獲大利，不得大果，無大功德，不得廣布。
居士婦！云何名為尼揵齋耶？若有出家學尼揵者，彼勸人曰：汝於東方過百由延外有眾生者，擁護彼故，棄舍刀杖；如是南方、西方、北方過百由延外有眾生者，擁護彼故，棄舍刀杖。是為彼勸進人。或有想護眾生，或無想不護眾生。汝當十五日說從解脫時，脫衣裸形，東向住立，作如是說：我無父母，非父母有；我無妻子，非妻子有；我無奴婢，非奴婢主。居士婦！彼勸進於真諦語，而反勸進虛妄之言。彼人日日見其父母，便作此念：是我父母。父母日日見其兒子，亦作此念：是我兒子。彼見妻子，而作此念：是我妻子。妻子見彼，亦作此念：是我尊長。彼見奴婢，復作此念：是我奴婢。奴婢見彼，亦作此念：是我大家。彼用此欲，不與而用，非是與用，是謂名曰尼揵齋也。若如是持尼揵齋者，不獲大利，不得大果，無大功德，不得廣布。
居士婦！云何名為圣八*支齋？多聞圣弟子若持齋時，作是思惟：阿羅訶真人盡形壽離殺、斷殺，棄舍刀杖，有慚有愧，有慈悲心，饒益一切，乃至蜫蟲，彼於殺生凈除其心。我亦盡形壽離殺、斷殺，棄舍刀杖，有慚有愧，有慈悲心，饒益一切，乃至蜫蟲，我今於殺生凈除其心，我以此*支於阿羅*訶等同無異，是故說齋。
復次，居士婦！多聞圣弟子若持齋時，作是思惟：阿羅*訶真人盡形壽離不與取、斷不與取，與而後取，樂於與取，常好布施，心樂放舍，歡喜無悋，不望其報，不以盜覆心，能自制己，彼於不與取凈除其心。我亦盡形壽離不與取、斷不與取，與而後取，樂於與取，常好布施，心樂放舍，歡喜無悋，不望其報，不以盜覆心，能自制己，我於不與取凈除其心，我以此*支於阿羅*訶等同無異，是故說齋。
復次，居士婦！多聞圣弟子若持齋時，作是思惟：阿羅*訶真人盡形壽離非梵行、斷非梵行，修行梵行，至誠心凈，行無臭穢，離欲斷淫，彼於非梵行凈除其心。我於此日此夜離非梵行、斷非梵行，修行梵行，至誠心凈，行無臭穢，離欲斷淫，我於非梵行凈除其心，我以此*支於阿羅*訶等同無異，是故說齋。
復次，居士婦！多聞圣弟子若持齋時，作是思惟：阿羅*訶真人盡形壽離妄言、斷妄言，真諦言，樂真諦，住真諦，為人所信，不欺世間，彼於妄言凈除其心。我亦盡形壽離妄言、斷妄言，真諦言，樂真諦，住真諦，為人所信，不欺世間，我於妄言凈除其心，我以此*支於阿羅*訶等同無異，是故說齋。
復次，居士婦！多聞圣弟子若持齋時，作是思惟：阿羅*訶真人盡形壽離酒放逸、斷酒放逸，彼於酒放逸凈除其心。我亦盡形壽離酒放逸、斷酒放逸，我於酒放逸凈除其心，我以此*支於阿羅*訶等同無異，是故說齋。
復次，居士婦！多聞圣弟子若持齋時，作是思惟：阿羅*訶真人盡形壽離高廣大床、斷高廣大床，樂下坐臥，或床或敷草，彼於高廣大床凈除其心。我於此日此夜離高廣大床、斷高廣大床，樂下坐臥，或床或敷草，我於高廣大床凈除其心，我以此*支於阿羅*訶等同無異，是故說齋。
復次，居士婦！多聞圣弟子若持齋時，作是思惟：阿羅*訶真人盡形壽離華鬘、瓔珞、涂香、脂粉、歌舞、倡伎及往觀聽，斷華鬘、瓔珞、涂香、脂粉、歌舞、倡*伎及往觀聽，彼於華鬘、瓔珞、涂香、脂粉、歌舞、倡*伎及往觀聽凈除其心。我於此日此夜離華鬘、瓔珞、涂香、脂粉、歌舞、倡*伎及往觀聽，斷華鬘、瓔珞、涂香、脂粉、歌舞、倡*伎及往觀聽，我於華鬘、瓔珞、涂香、脂粉、歌舞、倡*伎及往觀聽凈除其心，我以此*支於阿羅*訶等同無異，是故說齋。
復次，居士婦！多聞圣弟子若持齋時，作是思惟：阿羅*訶真人盡形壽離非時食、斷非時食，一食，不夜食，樂於時食，彼於非時食凈除其心。我於此日此夜離非時食、斷非時食，一食，不夜食，樂於時食，我於非時食凈除其心，我以此*支於阿羅*訶等同無異，是故說齋。
彼住此圣八*支齋已，於上當復修習五法。云何為五？居士婦！多聞圣弟子若持齋時，憶念如來，彼世尊、如來、無所著、等正覺、明行成為、善逝、世間解、無上士、道法御、天人師，號佛、眾佑。彼作如是憶念如來已，若有惡伺，彼便得滅，所有穢污惡不善法，彼亦得滅。居士婦！多聞圣弟子緣如來故，心靜得喜，若有惡伺，彼便得滅，所有穢污惡不善法，彼亦得滅。
譬若如人，頭有垢膩，因膏澤、暖湯、人力、洗沐故，彼便得凈。如是多聞圣弟子若持齋時，憶念如來，彼世尊、如來、無所著、等正覺、明行成為、善逝、世間解、無上士、道法御、天人師，號佛、眾佑。彼作如是憶念如來已，若有惡伺，彼便得滅，所有穢污惡不善法，彼亦得滅。居士婦！多聞圣弟子緣如來故，心*靜得喜，若有惡伺，彼便得滅，所有穢污惡不善法，彼亦得滅，是謂多聞圣弟子持梵齋，梵共會，因梵故，心*靜得喜，若有惡伺，彼便得滅，所有穢污惡不善法，彼亦得滅。
復次，居士婦！多聞圣弟子若持齋時，憶念於法，此法世尊善說，究竟，不變易，正智所知，正智所見，正智所覺。彼作如是憶念法已，若有惡伺，彼便得滅，所有穢污惡不善法，彼亦得滅。居士婦！多聞圣弟子緣於法故，心*靜得喜，若有惡伺，彼便得滅，所有穢污惡不善法，彼亦得滅。
猶人身有垢膩不凈，因麩、澡豆、暖湯、人力、極洗浴故，身便得凈。如是多聞圣弟子若持齋時，憶念於法，此法世尊善說，究竟，不變易，正智所知，正智所見，正智所覺。彼作如是憶念法已，若有惡伺，彼便得滅，所有穢污惡不善法，彼亦得滅。居士婦！多聞圣弟子緣於法故，心*靜得喜，若有惡伺，彼便得滅，所有穢污惡不善法，彼亦得滅。居士婦！是謂多聞圣弟子持法齋，法共會，因法故，心*靜得喜，若有惡伺，彼便得滅，所有穢污惡不善法，彼亦得滅。
復次，居士婦！多聞圣弟子若持齋時，憶念於眾，世尊弟子眾善趣向質直，行要行趣，如來眾中實有阿羅*訶真人趣、阿羅*訶果證、阿那含趣、阿那含果證、斯陀含趣、斯陀含果證、須陀洹趣、須陀洹果證，是為四雙人八輩圣士，是謂世尊弟子眾，成就戒、定、慧、解脫、解脫智見，可呼、可請、可供養、可奉事、可敬重，則為天人良福之田。彼作如是憶念眾已，若有惡伺，彼便得滅，所有穢污惡不善法，彼亦得滅。居士婦！多聞圣弟子緣於法故，心*靜得喜，若有惡伺，彼便得滅，所有穢污惡不善法，彼亦得滅。
猶如人衣有垢膩不凈，因灰、皂莢、澡豆、湯水、人力浣故，彼便得凈。如是多聞圣弟子若持齋時，憶念於眾，世尊弟子眾善趣向質直，行要行趣，如來眾中實有阿羅*訶真人趣、阿羅*訶果證、阿那含趣、阿那含果證、斯陀含趣、斯陀含果證、須陀洹趣、須陀洹果證，是為四雙人八輩圣士，是謂世尊弟子眾，成就戒、定、慧、解脫、解脫*智見，可呼、可請、可供養、可奉事、可敬重，則為天人良福之田。彼作如是憶念眾已，若有惡伺，彼便得滅，所有穢污惡不善法，彼亦得滅。居士婦！多聞圣弟子緣於眾故，心*靜得喜，若有惡伺，彼便得滅，所有穢污惡不善法，彼亦得滅，是謂多聞圣弟子持眾齋，眾共會，因眾故，心*靜得喜，若有惡伺，彼便得滅，所有穢污惡不善法，彼亦得滅。
復次，居士婦！多聞圣弟子若持齋時，憶念自戒，不缺不穿，無穢無污，極廣極大，不望其報，智者稱譽，善具善趣，善受善持。彼作如是憶念自戒已，若有惡伺，彼便得滅，所有穢污惡不善法，彼亦得滅。居士婦！多聞圣弟子緣於戒故，心*靜得喜，若有惡伺，彼便得滅，所有穢污惡不善法，彼亦得滅。
猶若如鏡，生垢不明，因石磨瑩，由人力治，便得明凈。如是多聞圣弟子若持齋時，憶念自戒，不缺不穿，無穢無污，極廣極大，不望其報，智者稱譽，善具善趣，善受善持。彼作如是憶念自戒已，若有惡伺，彼便得滅，所有穢污惡不善法，彼亦得滅。居士婦！多聞圣弟子緣於戒故，心*靜得喜，若有惡伺，彼便得滅，所有穢污惡不善法，彼亦得滅，是諸多聞圣弟子持戒齋，戒共會，因戒故，心*靜得喜，若有惡伺，彼便得滅，所有穢污惡不善法，彼亦得滅。
復次，居士婦！多聞圣弟子若持齋時，憶念諸天，實有四王天。彼天若成就信，於此命終，得生彼間，我亦有彼信。彼天若成就戒、聞、施、慧，於此命終，得生彼間，我亦有彼慧。實有三十三天、焰摩天、兜率陀天、化樂天、他化樂天。彼天若成就信，於此命終，得生彼間，我亦有彼信。彼天若成就戒、聞、施、慧，於此命終，得生彼間，我亦有彼慧。彼作如是憶念已，及諸天信、戒、聞、施、慧，若有惡伺，彼便得滅，所有穢污惡不善法，彼亦得滅。居士婦！多聞圣弟子緣諸天故，心*靜得喜，若有惡伺，彼便得滅，所有穢污惡不善法，彼亦得滅。
猶如上色金，生垢不凈，因火排鉆椎赤土、人力，磨拭瑩治，便得明凈。如是多聞圣弟子若持齋時，憶念諸天，實有四王天。彼天若成就信，於此命終，得生彼間，我亦有彼信。彼天若成就戒、聞、施、慧，於此命終，得生彼間，我亦有彼慧。實有三十三天、焰摩天、兜率陀天、化樂天，他化樂天。彼天若成就信，於此命終，得生彼間，我亦有彼信。彼天若成就戒、聞、施、慧，於此命終，得生彼間，我亦有彼慧。彼作如是憶念已，及諸天信、戒、聞、施、慧，若有惡伺，彼便得滅，所有穢污惡不善法，彼亦得滅。
居士婦！若行如是圣八支齋，若有十六大國，謂一者鴦迦，二者摩竭陀，三者迦尸，四者拘薩羅，五者拘樓，六者般闍羅，七者阿攝貝，八者阿和檀提，九者枝提，十者跋耆，十一者跋蹉，十二跋羅，十三蘇摩，十四蘇羅吒，十五喻尼，十六劍浮。此諸國中所有錢寶、金、銀、摩尼、真珠、琉璃、壤伽、碧玉、珊瑚、留邵、鞞留、鞞勒、馬瑙、蝳蝐、赤石、琁珠。設使有人於中作王，隨用自在者，彼一切皆持圣八支齋，不直十六分。
居士婦！我因此故說，人王者不如天樂。若人五十歲是四王天一晝一夜，如是三十晝夜為一月，十二月為一歲，如此五百歲是四王天壽。居士婦！必有是處。若族姓男、族姓女持圣八支齋，身壞命終，生四王天中。居士婦！我因此故說，人王者不如天樂。若人百歲是三十三天一晝一夜，如是三十晝夜為一月，十二月為一歲，如此千歲是三十三天壽。居士婦！必有是處。若族姓男、族姓女持圣八支齋，身壞命終，生三十三天中。
居士婦！我因此故說，人王者不如天樂。若人二百歲是焰摩天一晝一夜，如是三十晝夜為一月，十二月為一歲，如此二千歲是焰摩天壽。居士婦！必有是處。若族姓男、族姓女持圣八支齋，身壞命終，生焰摩天中。居士婦！我因此故說，人王者不如天樂。若人四百歲是兜率陀天一晝一夜，如是三十晝夜為一月，十二月為一歲，如此四千歲是兜率陀天壽。居士婦！必有是處。若族姓男、族姓女持圣八支齋，身壞命終，生兜率*陀天中。
居士婦！我因此故說，人王者不如天樂。若人八百歲是化樂天一晝一夜，如是三十晝夜為一月，十二月為一歲，如此八千歲是化樂天壽。居士婦！必有是處。若族姓男、族姓女持圣八支齋，身壞命終，生化樂天中。居士婦！我因此故說，人王者不如天樂。若人千六百歲是他化樂天一晝一夜，如是三十晝夜為一月，十二月為一歲，如此萬六千歲是他化樂天壽。居士婦！必有是處。若族姓男、族姓女持圣八支齋，身壞命終，生他化樂天中。
於是，鹿子母毘舍佉叉手向佛，白曰：世尊！圣八支齋甚奇！甚特！大利大果，有大功德，有大廣布。世尊！我從今始，自盡形壽持圣八支齋，隨其事力，布施修福。
於是，鹿子母聞佛所說，善受善持，稽首佛足，繞三匝而去。
佛說如是，鹿子母毘舍佉及諸比丘聞佛所說，歡喜奉行！
