真陰真陽是真道，只在眼前何遠討。
凡流歲歲燒還丹，或見青黃自云好。
志士應須承法則，莫損心神須見道。
但知求得真黃芽，人得食之壽無老。
黃芽不與世鉛同，徒以勞神不見功。
虛失光陰生白首，何處悠悠訪赤松。
神水華池世所稀，流傳不許俗人知。
還將世上凡鉛汞，相似令教人不疑。
青龍逐虎虎隨龍，赤禽交會聲唱噹。
調氣運火逐離宮，丹砂入腹身自沖。
五行深妙義難知，龍虎隱藏在坎離。
還丹之術數過百，最妙須得金華池。
丹砂其位元非赤，四季排來在南宅。
流珠本性無定居，若識其原似秋石。
日魂月華二氣真，含胎育子自堪神。
變轉欲終君自見，分明化作明窗塵。
鉛汞一門不可依，金丹秘訣聖無知。
莫將世上凡鉛汞，論年運火競相持。
天生二物應虛無，為妻為子復為夫。
三五之門唯日月，能分卯酉座為初。
含養天然稟至神，沖和之氣結成身。
富貴只綠懷五彩，心知鉛汞共成親。
乾坤不許相為避，志士元知在天地。
十月養成子母分，賢者何曾更運氣。
玄黃冥寞不可辯，鉛汞之門義難顯。
世人不曉定其原，細視至行自然見。
嬰兒漠漠不可悟，徒以勞神虛見苦。
但知會得聖人言，即是分明上天路。
三四同居共一室，一二夫妻為偶匹。
要假良媒方得親，遂使交遊情意密。
浮沉恍惚性難辨，俟取迷徒年月遠。
欲知靈藥何日成，陽數終須歸九轉。
陰陽冥寞不可知，青龍白虎自相持。
年終變轉自相瞰，白虎制龍龍漸希。
乾天為父坤老母，南方朱雀北玄武。
年終歲久俱成土，時人何處尋龍虎。
三人義合同為宗，常飲日月照其中。
已過三花金再液，九轉須終歲月功。
青龍本質在束宮，配合乾坤震位中。
白虎自玆相見後，流珠那肯不相從。
龍虎修來五轉強，爐中漸覺菊花香。
如今修鍊正當節，莫恨悠悠歲月長。
欲識丹砂是木精，移來西位與金并。
凡人何處尋蹤跡，恍惚中問在杳冥。
悟者猶如返歧蹤，迷途不易尋路苦。
三人運合同一原，本性何曾離宗祖。
一人本有一人無，金公為婦木為夫。
玄冥深奧不可度，志士何曾肯語圖。
玄天汪汪配地黃，男精和合並同房。
白液爐中隨月化，時人服者瑩心凍。
金木相傷誰定原，五行相返自相連。
世上共藏陰火白，誰能識得黃芽鉛。
世間鉛汞不相依，志士元知在坎離。
賢者共藏人不見，淮南修祕在華池。
九轉丹成歲欲終，開爐忽見藥花紅。
水火變來俱作土，時人何處覓金公。
鉛汞相傳世所希，丹砂玉質雪為衣。
朦朧只在君家舍，日日君看君不知。
還丹入口身自輕，能銷久病去祆精。
貪愛自玆無所染，能改愚人世與情。
誰悟靈丹出世塵，三花合會與龍親。
君看前後鍊丹者，誤煞千人與萬人。
