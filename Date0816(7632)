毛詩序：漸漸之石，下國刺幽王也。戎狄叛之，荊舒不至，乃命將率東征，役久病於外，故作是詩也。
漸漸之石漸漸之石，維其高矣。山川悠遠，維其勞矣。武人東征，不皇朝矣。漸漸之石，維其卒矣。山川悠遠，曷其沒矣。武人東征，不皇出矣。有豕白蹢，烝涉波矣。月離于畢，俾滂沱矣。武人東征，不皇他矣。
漸漸之石，三章，章六句。
