釋曰：今此品者，亦為遮空所對治，以鞞世師等於前品中立時不成故說。
鞞婆沙人及僧佉人等言，第一義中有如是時，果有生滅故，如種子與水土和合，以時節有體故，而芽得生，若無因者，果則不生，以是故，如前所說。因有力故，當知有時。
論者言：若有說言因緣和合有果生者，今當答之。如論偈說：
若謂眾因緣，和合而果生，
是果先已有，何須和合生？
釋曰：和合中若有果者，得如是過。何以故？有不生故。若有而從和合中生者，有云何生？若言生者，和合中則無。何以故？有之與生，二法相違。復次，若有果，則不生，已有故。果若已有，不須更生。何以故？生與不生，此二相違。若有言因緣和合中無果而能生果者，今當答之。如論偈說：
若謂眾因緣，和合而果生，
和合中無果，何須和合生？
釋曰：此謂果不生，無有生故，譬如兔角。若無生者，生法體壞，是汝立義等過。若立因緣和合中有果者，今當重破。如論偈說：
若謂眾因緣，和合而有果，
是果應可取，而實不可取。
釋曰：此謂果不可取。何以故？一心欲取而不能取，以果無故。此下作驗，和合中有芽名果，亦不可取。何以故？和合中無果，故不可取；若不可取者，是中則無。譬如種中無有瓶絹，如是於和合中無芽名果，故不可取。
僧佉人言：彼說和合中不可取者，亦有是義。所謂極遠、極近及諸根損患，心迷悶時，有隔障等，能障於取，雖有物體，而不可取，非一向無，故不可取。若言無者，是彼出因立義之過。
復次，更有異僧佉人言：如前所說過者，今當更說。彼上出因言不可取者，此因有何等義？為是現量不可取耶？如諸根識而實是有，亦不為現量所取故。彼立因者，非是一向，若以驗量不可取者，因義不成，猶如驗因中果，有取可量故。若可量者，因則不空，譬如有果體，如是苦樂二種能為貪瞋諸見三煩惱因，色聲五種亦能為貪瞋等三煩惱因。以是因等有驗量故，因中果有取，汝雖言現量不可取，然今驗量有可取故，彼出因義不成。若現量及驗量俱不可取者，此違我義及因不成。
論者言：我道不可取者，謂於因緣和合中畢竟無果，故不可取，汝言極遠等亦不可取，非一向無者，世諦之中亦無此理，何況第一義耶？於第一義中亦無極遠等物，如上苦、樂、色、聲等，於第一義中亦無，是則因義不成。所言果者，果亦自體空故，若因中無果者，世諦中果亦不生，譬如拒不能生拒，因亦不能生因。汝言因能生果者，於世諦中亦已被破。
復有異僧佉人言：若因未生時先無因體，果亦先無，而後方生。
論者言：今當說驗。若先無因，後亦不生，無有故，譬如空華、石女等。廣如前說驗，今更總答修多羅人及鞞世師等計因中無果者。如論偈說：
若謂眾因緣，和合無果者，
是則眾因緣，與非因緣同。
釋曰：此言無果者，謂果空故。因之與果，云何差別？因相者，謂自果生、無間生、自分生等差別，是為因相。緣相者，謂通生種種果，能長養他，令他相續，乃至遠處通生諸果，非自分生能廣饒益，如是等，名為因緣差別相。與非因緣同者，謂非因緣不生於果。何以故？果空故，以是故，因緣與非因緣同。復次，今為執因中無果者出驗第一義中種子等諸因緣不能生果。何以故？果空故，譬如非因緣。
復次，修多羅人言：緣能生果。何以故？有決定緣能生果故，若果空者，義不相應。
論者言：第一義中無如是驗，還同上非因緣過，欲令他信解者，汝驗無力。
修多羅人復言：見麥種子能生麥芽，以是故，彼出因者無有義理。
論者言：世諦之中實見麥種能生麥芽，非第一義。若於第一義中麥生芽者，是義不然。如是觀察有果生者，不然。如先答。汝立果生滅以為因者，果有生義，不然。
復次，今問：執因中無果者，因為生果已而滅，為未生果而先滅耶？
執者答言：我有何過，為此二問？
論者言：義不相應。如論偈說：
與果作能已，而因方滅者，
與因及滅因，則便有二體。
釋曰：此謂於世諦中，亦不欲令與者滅者一法有二體過。復次，若未與果作能而先滅者，今當欲答。如論偈說：
若因未與能，而因先滅者，
因滅而果起，此果則無因。
釋曰：此謂不欲無因而有果，以是故，非因滅已而果方生。何以故？已滅故，譬如久已滅者，此義一切世間之所共解，亦復不須更令物解。
修多羅人復言：和合法起，有同時能生果，如燈與光同時而起，是義應尒。
論者言：若謂同時而生果者，是亦不然。如論偈說：
若同時和合，而能生果者，
能生及所生，墮在一時中。
釋曰：此謂有同時過，而不欲令能生、所生二法，如父子二，同時而起，有如上過。復次，云何別時起？謂所生及能生因果為二。今次作驗，非果與因和合同時俱起。何以故？所生及能生二故，譬如父子二。如先所說，有器、炷、油等，和合有力故，世諦中燈共光同時起，非燈與光相望為因果，是故汝說不善。
復更有異僧佉人言：未和合前，果已先起，後和合時，方乃顯了。
論者答言：無有是義。如論偈說：
若未和合前，已有果起者，
離彼因緣已，果起則無因。
釋曰：此謂離和合因緣而先有果者，世諦之中實亦不見有如此事。以是故，我佛法中無果先起，汝言後顯了者，先已答訖。
更有異僧佉人言：因法雖已滅，至果起時，猶有因體住。
論者言：若因滅已而體不舍，即住為果體者，無如是義。何以故？如論偈說：
若因變為果，因即有向去。
先有而復生，則墮重生過。
釋曰：此謂因體為果而體不舍，如提婆達多不舍此宅而至彼宅。何以故？因體已有而復更起，則為重生，既不生果，全無所作。復次，若謂即因變為果者，即是不名變，變不名即是。如泥團不即是瓶，泥團滅已而有瓶生，不得稱變。不變故，譬如泥自體。
僧佉人復言：因能生果，我義如是，無如上過。
論者言：若不舍因體而名果者，但名字有差別而無果體，如上說過，汝不能免。若舍因體，果體起時，而因還住果體中者，是義不然。汝不思量，作如是說。復次，今問執有異僧佉：汝言因能起者，為因已滅能起果耶？為未滅能起果耶？二俱不然。如論偈說：
為已滅生果？為未滅生果？
因滅者已壞，云何能生果？
釋曰：此謂已滅者，不復是因，何能生果？若因起已，而體不滅，何能生果？汝之所說，義不相應。
復有異僧佉人言：實法住，而前物體滅，後物體起，有此變異。以是義故，因體不滅，而能生果。
論者言：是亦有過。前體滅時，實法亦滅。何以故？實法與物體不異故，譬如已滅法體，後法體起時，實法亦起。何以故？實法與物體不異故，譬如已起法體。如汝所說，與世諦道理相違，若依第一義道理，有何法體滅，有何法體生，而言有變異耶？何以故？一切時無有譬喻，汝所說者，是義不然。
復次，汝言前法體滅者，此體為是因體？為非因體？若是因體者，前法體滅，因體亦滅。偈言因滅者，謂非是已滅，因有能起果力。復次，若前法滅非因體者，如論偈說：
因果和合住，云何得生果？
不與果和合，何物能生果？
釋曰：此謂因不生果。何以故？因果體不異故，如因自體不自生因，若因與果和合共住，既不生果，因則無用，法體有顛倒故，是汝立義之過。若有人言：因不與果和合者，亦如上答，物不生果。何以故？果空故，譬如余果，且已總遮。因能生果，今當別說，遮彼眼識等果。若此眼識以眼為因者，此眼為見已取境？為不見而取境？二俱不然。若眼見而取，然後識起者，識則無用；若眼不見而取者，色之境界則為無用。
復有人言：第一義中因能生果。何以故？因與果作因故。若因不生果者，是則乳非酪因，譬如乳與瓶。
論者言：汝說不善。何以故？如論偈說：
無有過去果，與過去因合，
亦無未來果，與已生因合。
釋曰：此謂因果俱無故，譬如兔角。復次，過去因以時別故，則不與果和合。復次，已生、未生果與已生、未生因不和合者，如論偈說：
已果及未因，畢竟無和合。
未果及已因，亦復無和合。
釋曰：此謂時別，因果二故。已生果與已生，未生因已壞，果與已壞未壞因不和合者，如論偈說：
無有已生果，與已未因合，
亦無已壞果，與已未因合。
釋曰：此謂因果二得同時者，先已遮故。由時有別，汝義不成，作是觀察，因之與果，永無和合。如論偈說：
因若不和合，云何能生果？
因若有和合，云何能生果？
釋曰：此下作驗，第一義中因不生果，不和合故，譬如種子在地，芽不出高山。復次，今有道理與彼執稻種中無果及有果者過。如論偈說：
因中果若空，云何能生果？
因中果不空，云何能生果？
釋曰：此謂種不生果，以果空故，如先所答，譬如余果。因中果不空者，謂果已有故。因不生果，譬如因不生，因先已答故。
鞞婆沙人言：果未起前，此果先有。
論者言：無如是義，今為遮此過故。如論偈說：
未起果不空，不空則無滅。
以無起滅故，果得不空過。
釋曰：此謂果不從緣起，以果有自體故。若有而起者，無如是義，已有故，不須更起。若謂不起而有果者，是則果體應常不滅。以是故，果得不空。過而執者，不欲令果有不空過。如論偈說：
果不空不起，果不空不滅，
以果不空故，無起亦無滅。
釋曰：果若空，則無起滅，若定有者，不須復起，無起故無滅。以是故，果若不空，云何起滅？復次，云何欲得如此果者是起滅法故？果若已有，則不見有起滅法，譬如現在相。
復有路伽耶言：果未起前，果無自體。何以故？果體空故。果已起者，亦無他法體。
論者言：是說虛妄，無有義理，我今答汝。何以故？如論偈說：
果空云何起？果空云何滅？
以果是空故，無起亦無滅。
釋曰：此謂第一義中果空而有起者，不然。何以故？果無體故，譬如空華。第一義中於稻芽上有麥芽無體。體滅者，是亦不然，無體故，譬如非稻芽滅。復次，從緣起者，自體皆空，是我法中第一義觀故。若謂有少許物而不空者，此等之物則不從因緣生，世諦之中亦無是事，譬如空華。如上偈說：未起果不空，果得不空過。此謂果不空者，得無起滅過。今令汝解第一義中果空而有起故，譬如幻等，第一義中果空，以有滅故，亦如幻等，果亦如是。若果以無他體為體者，此果則無起無滅，世諦之中亦無果故，譬如空華。亦如上說，果空云何起？果空云何滅？此謂起滅俱無體故。此果既空，則無起滅。然外人不欲令果無起滅故，此中立驗，內入等果非無自體而有起故。譬如幻等，以此無起無滅之驗，即破汝果有起有滅，汝差別法破故，是汝立義之過。復次，能生之因，此因與果為一耶？為異耶？其過如論偈說：
因與果一者，終無有是義；
因與果異者，亦無有是義。
釋曰：何故因果不得一異耶？是中過咎，如論偈說：
因果若一者，能所則為一；
因果若異者，因則同非因。
釋曰：此謂汝不欲得能生所生二，如父與子，云何為一？亦如火與薪，云何得一？此之二喻，世間共見。以是故，我今說驗。因之與果不得為一。何以故？能生所生有異故，譬如父子二，此謂計一者過。復次，執異者云何？謂因與果異故，譬如一切非因法，而汝不欲因同非因，汝意欲得因果二法相續不異。復次，今問執因中先有果者，此果為先有已生？為未有而生？是皆不然。其過如論偈說：
果若已有者，何用從因生？
果若未有者，因復何能生？
釋曰：此謂果若有自體者，何假因生？世諦之中亦復不能令人信解，果若無自體者，如虛空華，於世諦中而亦不能令人解也。如上偈說：果空云何生？以此觀察第一義中因能生果者，不然。若因不生果者，則不是因，如前外人所立。能生果者，因應處處為因故，今為破此因義不成，汝亦違先所說，於第一義中成立因生果義。復次，今言違者，謂於第一義中因不生果，世諦之中有如幻化等生故。
鞞世師人復言：第一義中因能生果。何以故？世人咸言此果之因故，當知因能生果。若因不生果者，終不指示言，此是果之因，譬如駝角弓，無故不說，今以有故說。如說眼是因，識是果，稻是因，芽是果，以有故說。若說識與芽喻得成者，即是我所立義得成，其驗如是。
論者言：若曾有少許果生是第一義者，可得言此是因、此是果，可作如是指示。今能生因無故，汝上所引世人咸說是果之因者，所立不成，亦違汝義。
復有僧佉人言：得和合法故果生，此和合法由得時節故，能生於果。而此品初，彼遮我言，果有生滅為因故，因不成者，非是不成，亦非獨因能生果，復由和合及得時節而能生果。如彼所言因不生果者，正成我義。
論者言：因緣和合者，非是實法，自體能生。若自體生已，可能生果，今則不然。何以故？其過如論偈說：
自體及眾緣，和合不能生，
自體既不生，云何能生果？
釋曰：此謂和合不生於果。何以故？非實法故，譬如幻等。亦如提婆百論遮和合偈中說：一和合者無，諸和合亦無。若言是一者，應離因緣有。今當為汝分別正義。如論偈說：
是故果不從，緣合不合生，
以果無有故，和合法亦無。
釋曰：此謂離諸緣，無和合法。復次，如先已遮因不生果，今遮和合亦不生果。云何不生？謂此和合非是近生，亦非遠生。第一義中不生者，如先遮因緣中已令信解，如是和合法不生果，非和合法亦不生果。又如百論中說，世間名字由和合有，法體非有；體非有故，亦無和合。以是故，品初外人所說因者，與出因過，遮彼時法，為令信解因果無自性故，是此品義意。以是故，我義得成。如般若經中說：極勇猛！色非因非果。若色非因非果，乃至受想行識非因非果。何以故？色無和合故。若色無和合，乃至受想行識亦無和合。不見色，不見受想行識，無所行者，是名般若波羅蜜。如佛於識趣後世經中說偈言：若說和合處，是說方便門，為趣第一義，智者如是解。釋竟。
釋曰：今此品者，亦為遮空所對治。如前品，以因果無自性故，已令信解，今為顯示諸法無成壞故說。
僧佉人言：第一義中有時。何以故？時是成壞因故。若無時者，則不是因，譬如蛇足。由有時故，成壞二法隨時而轉，是故說時為因，因得成故，即是我所立義得成。
論者言：成壞二法，為離成有壞？為不離成有壞？為與俱有壞？是皆不然。如論偈說：
離成無有壞，與俱亦無壞；
離壞無有成，與俱亦無成。
釋曰：我佛法義如是如是，如汝所說，時為因者，其義不成。何以故？若離成有壞者，則不因成有壞，壞則無因，又無成法可壞故。云何為成？謂眾緣合。云何為壞？謂眾緣散。復次，若離成有壞者，無成誰當壞故？譬如無瓶。是故離成無壞，若謂與俱而有壞者，是亦不然。何以故？法先別成，然後有合，是合法不離於異。若離異者，壞則無因，是故與俱亦無壞。如是若離壞共壞，無有成者。何以故？若離壞有成，成則為常。常是不壞相，而實不見有法是常。以是故，離壞亦無成。若謂與俱有成者，是亦不然。成壞相違，云何得一時俱？
僧佉人言：何有與他立過，自義得成？自若成者，應說道理。
論者答言：汝義非也。其過如論偈說：
離成則無壞，云何得有壞？
離死則無生，無壞何有成？
釋曰：此謂離成無有壞法，世間之人皆共解故，不須廣說。釋離成無壞已。復次，與俱亦無壞者，如論偈說：
若成與壞俱，云何當可得？
亦如生與死，不可得同時。
釋曰：此中說驗，壞之與成非同時有。何以故？成是壞緣故，譬如死與生不可得俱。釋不俱已。復次，第二分別離壞無成者，如論偈說：
若離壞有成，云何當可得？
諸體上無常，一切時中有。
釋曰：此謂離壞無成。何以故？如立義中諸體無常者，謂色法等自體無常故，譬如無常自體。
復有正量部人言：法雖無常，得壞因來，法體即壞，非一切時皆有無常。
論者言：若尒者，譬如有人服瀉藥已便瀉，乃語他言，是天瀉我，不言藥瀉。汝亦如是。無常之法，一切時中能壞法體，而言待壞因來者，是事不然。若得壞因，無常始能壞法體者，但是壞因能壞法體，何得復言無常能壞？今問外人法體，為是壞性得壞因來壞耶？為非壞性得壞因來壞耶？此法體若是壞性，得壞因來壞者，不然。何故不然？法體起時，無間即壞，亦起便滅，不到第二剎那，云何得待壞因來壞？若法自體非壞者，譬如涅盤，亦不待彼壞因來壞。復次，壞無有因，壞無因故，法則不壞，譬如無為。以此驗故，破彼壞因。彼因既破，即破法體，是汝立義之過，且成壞二法前後而有者，不然。釋離壞無成已。復次，同時有成壞者，義亦不然。何以故？如論偈說：
成與壞同時，云何而可得？
亦如生與死，同時者不然。
釋曰：此謂作是觀時，義同前解。復次，互不成者，如論偈說：
成壞互共成，此二無有成，
離此二互成，二法云何成？
釋曰：此謂成壞二法不可得成，如外人先說有時而為成壞因者，因則不成。
薩婆多鞞婆沙人復言：此自性壞法非起而即滅，由起無間有住故，此住無間而有滅。
論者言：是事不然。其義如論偈說：
盡者無有起，無盡亦無起，
有盡者無壞，無盡亦無壞。
釋曰：此謂若法有無常者，名為盡。有盡者，則無起，起盡二法相違故，譬如生與死。若言起已而無間不滅者，此非盡法。以是故，如向所說起盡法者，於世諦中不成故。有盡法者不須思惟分別，無盡者非壞自體故，譬如解脫。
鞞世師人言：應有成壞，體法有故。若無成壞，亦無體法，譬如蟾蜍毛而成壞。是物體法故，必有成壞故。
論者言：第一義中若有一物實有成壞者，應說成壞法，然無成壞可說故。其義如論偈說：
若離彼成壞，則無有物體，
是成壞二法，離物體亦無。
釋曰：物體者，以成為體故。成既無體，汝向說體法有故，為因者不成。何以故？所依無體故，能依亦不成。復次，汝以物體為因者，今說其過。
修多羅人言：物體無實，自性是空，然於物上有成壞法。
薩婆多人復說言：物有實體，自性不空，於此物上而有成壞。
今總答彼二部成壞，如論偈說：
有成壞二法，物體空不然；
有成壞二法，體不空不然。
釋曰：此中立驗如上，體法有故。若言自體有者，則應不壞。以是故，汝等立因不成。復次，更有與過道理，此成壞法為一耶？為異耶？二俱不然。是義云何？如論偈說：
是成壞二法，一體者不然；
是成壞二法，異體者不然。
釋曰：此謂相違故，譬如愚與智。然此二法同依一物，譬如余物體，此亦因義有不成過。
鞞世師人說偈言：
我常見物體，有成亦有壞，
是故知體法，定有而不空。
論者言：汝實見者，但是同凡夫智，非第一義，今當為汝分別其意。如論偈說：
起者先已遮，無起法亦遮，
見成者愚癡，見壞者亦尒。
釋曰：此謂無成壞體，外人若言見成壞者，云何知是愚癡，非第一義耶？
論者言：此先已答，汝若意由不足，今更為說。於第一義中若見有物體者，此成與壞可依彼體。然此物者，為有體能生體？為無體能生體？是皆不然。何以故？其義如論偈說：
有體不生體，亦不生無體；
無體不生體，亦不生無體。
釋曰：有體不生體者，第一義中無體故，譬如已生體。若外人言：如種子體，後時能生芽故，謂是體能生體者，是亦有過。何以故？芽未生時，亦無芽體，以稻體不生故。芽未生時，無有名字，此謂未有言說故，譬如余未生物體。不生無體者，體無故，譬如兔角無體。不生體者，謂無因體，體無生故，亦如兔角無體。不生無體者，先已說驗破故。今問體等，為自生耶？為他生耶？并有過故。其義如論偈說：
法體不自生，亦不從他生，
亦無自他生，今說何處生？
釋曰：如是不生，前已廣說故，此謂畢竟無生，以成壞無有體故，汝根本因義不成。若第一義中欲得有體者，今當說過。如論偈說：
諸法有體者，即墮斷常見。
當知所受法，若常若無常。
釋曰：何故尒耶？謂此法若常若無常故。何以故？常者不壞故，是常見過；無常者壞故，是斷見過。
有外人言：我無是過。其義云何？引上偈本云：諸法有體者，非常亦非斷。
論者問言：何故尒耶？
外人復引論偈答曰：
起盡相續者，由果及與因，
因滅而果起，不斷亦不常。
釋曰：外人意謂因始滅時，有果起故不斷；果始起時，有因滅故不常。亦如經說，五陰無常、苦、空、無我而不斷滅。以是義故，因之與果，非斷非常。
論者言：若如是者，義不相應，前滅後起，今說其過。如論偈說：
是起盡相續，由因及果者，
因滅而果起，若斷及若常。
釋曰：此謂因滅更不生故，則墮斷過。已滅者不起故，譬如燋種。
鞞世師等謂論者言：如彼論中偈說：若物從緣起，此果不即緣，亦不離彼緣，非斷亦非常。此謂論者先所欲得，今復說為過者，不然。
論者言：此語不善。何以故？此偈於世諦中說不斷不常，非第一義。何以故？第一義中一切法無斷常過。
僧佉人言：因變為果，住果故，得說有體無斷常過。
論者言：是義不然。汝轉變無驗，不令人解。轉變義者，先已遮故，汝今復起轉變分別者，今更說驗。若物不可變者，終無有變。何以故？不可變故，譬如兔角。復次，若諸體有自體者，義不應尒。其過如論偈說：
先有自體者，後無則不然，
涅盤時便斷，即有斷滅過。
釋曰：今現見此體有起有滅，是故諸體無自體。所以者何？起滅法故，此義先已說。復次，若諸體先有自體者，阿羅漢心心數法後時更不生故，即斷滅過。此過汝不能避。若汝意言：涅盤時是斷者，亦從是斷未涅盤前諸有相續時，我何有斷滅過？而謂相續無斷過者，汝不善說。我前說涅盤時斷者，正遮汝言未入涅盤前諸有相續，如前言涅盤時便斷者，此已令解，是斷見過故。若後時是斷者，障於解脫。何故尒耶？由此斷見不得解脫故。如是答汝，汝心猶不足者，今當復聽。此現在有，末後命終時，是名死有，未來有中初受生心者，是名初有。此中義意，如論偈說：
死有者是滅，取初有不然；
死有未滅時，取初有不然。
釋曰：此中說驗，第一義中死有是滅者，不取未來有，是滅故，是死有故，譬如阿羅漢死有。復次，死有名過去有，初有名現在有。若死有滅，次起初有者，是則無因。若言此死有未滅時能取初有，是有故，得無過者，此中說驗，死有未滅者，不能取，初有未滅故，譬如現在有。
外人復言：死有欲滅，能取初有。
論者言：亦不善說。其過如論偈說：
是死有滅時，能生初有者，
滅時是一有，生時是異有。
釋曰：此謂滅時、生時二有各異故，云何能取耶？
外人答言：如彼所說，有相續而體異者，我亦如是。
論者言：提婆達多死有不取，提婆達多初有有異故，譬如耶若達多死有。又復汝謂已滅未滅滅時，取初有者，不然。如上二有過。又復汝謂若滅未現前能取初有者，同前二有過。如是生時及已生取初有者，亦不然，還如前過。以是故，如論偈說：
滅時及生時，取初有不然。
而此滅陰者，後復還生耶？
釋曰：此謂外人不欲得已滅之陰還復重生，如一人一時有二自體者，無也。若謂初有滅時，即後有生者，今應隨在何陰中死，即於此陰中生，不應余陰中生。如是死有滅已，能取初有者不成，已令信解死有滅時能取初有者亦不成。以是故，已滅及滅時俱不成。如我所說道理，死時諸陰滅已，還用此陰相續生者，亦不然。其過如論偈說：
如是三時中，有相續不然，
若無三時者，何有有相續？
釋曰：此謂死有續生初有者，不然。相續不斷不常，語者是世諦，非第一義諦，是故我所立者不破。以是故，如品初外人說有如是時為成壞因者，今廣說此因過故，立時不成，以成壞無自性，令物信解，是品義意。是故此下引經顯成。如般若中說：佛告極勇猛：色不死不生，受想行識不死不生。若色受想行識無死無生，是名般若波羅蜜。釋竟。