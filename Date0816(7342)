我聞如是：
一時，佛游阿*邏鞞伽*邏，在惒林中。
爾時，世尊告諸比丘：手長者有八未曾有法。云何為八？手長者有少欲、有信、有慚、有愧、有精進、有念、有定、有慧。手長者有少欲者，此何因說？手長者自少欲，不欲令他知我少欲，有信、有慚、有愧、有精進、有念、有定、有慧，手長者自有慧，不欲令他知我有慧，手長者有少欲者，因此故說。手長者有信者，此何因說？手長者得信堅固，深著如來，信根已立，終不隨外沙門、梵志、若天、魔、梵及余世間；手長者有信者，因此故說。
手長者有慚者，此何因說？手長者常行慚恥，可慚知慚，惡不善法，穢污煩惱受諸惡報，造生死本；手長者有慚者，因此故說。手長者有愧者，此何因說？手長者常行羞愧，可愧知愧，惡不善法，穢污煩惱受諸惡報，造生死本；手長者有愧者，因此故說。手長者有精進者，此何因說？手長者常行精進，除惡不善，修諸善法，自起意，專一堅固，為諸善本，不舍方便；手長者有精進者，因此故說。
手長者有念者，此何因說？手長者觀內身如身，觀內覺、心、法如法；手長者有念者，因此故說。手長者有定者，此何因說？手長者離欲、離惡不善之法至得第四禪成就游；手長者有定者，因此故說。手長者有慧者，此何因說？手長者修行智慧，觀興衰法，得如此智，圣慧明達，分別曉了，以正盡苦；手長者有慧者，因此故說。手長者有八未曾有法者，因此故說。
佛說如是，彼諸比丘聞佛所說，歡喜奉行！
