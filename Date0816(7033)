三、持經妙行二：初、標敘科義萬行依於三業，本於智悲。智以處己，悲以應物，皆欲不失其正。正則安而樂，不正則危而憂，故此特依文殊正智，示正身、正語、正意、大悲四法，名。由前菩薩敬順佛意，愿於惡世護持此經，誓忍諸難。而大圣以謂能忍諸難，未若必使之無難，故為說四安樂行。四行既正，則一性安恬，靜與道合，動與神會，其完不為物挫，雖臨危難，不知其為危難也。其固不為物傾，雖對欲惡，不知其為欲惡也。夫躬行是行，則涉惡世而持經，入紛華以應物，無所往而不安且樂矣。是謂必使之無難也。
二、依科釋文二：初、文殊贊請二：初、贊前爾時，文殊師利法王子菩薩至護持讀說是法華經。
贊持品事也。
世尊！菩薩摩訶薩於後惡世云何能說是經？
請問云何所行，乃能說是經，得無諸難？此發起安樂行法也。以文殊請者，示依正智，發起正行。
二、佛示四法二：初、總標行法佛告文殊師利此義，而說偈言：若有菩薩至及親近處。
初標，次釋。
常離國王至皆勿親近。
此戒離權勢、外道、兇戲等。三藏學，即愚法小教。破戒，言無行。名字，言無實。戲笑，言多僻。著欲，言多染。求現滅度，謂不修梵行，妄希道果，皆非正人，故勿親近。
若是人等至而為說法。
頌清凈說法也。能無所著，故無所畏。
寡女處女至皆勿親近。
戒離婦女、不男惡律也。
兇險相撲，種種嬉戲，諸婬女等，盡勿親近。
牒結前文也。
莫獨屏處至一心念佛。
正身之至也。屏，僻處。里，廛中也。乞食之法，自伏貢高，發他仁善。
是則名為，行處近處，以此二處，能安樂說。
雙結也。
二、別頌二處理行二：初、頌行處二處理行，長行各連事行而舉，偈文各離事行而頌，文義可辨。
又復不行至菩薩行處。
頌又復於法無所行至不分別等。不行上、中、下法，謂於三乘法無所行也。
二、頌近處二：初、頌正觀一切諸法至如須彌山。
頌觀一切法，空如實相，不顛倒、不動轉等也。真空實相，擬心即妄，若復分別有無是非，皆顛倒也。
觀一切法至是名近處。
頌如虛空無所有性至無礙無障等。常住一相，謂無生、出、動、退等異也。
若有比丘至無有怯弱。
深造於理，故無怯弱，謂無怖畏心，能安樂說也。
菩薩有時至無有怯弱。
頌常樂觀如是法相，而釋無怯弱之所以。
文殊師利至說法華經。
初法，即正身行也。
二、正語行二：初、正說長行又文殊師利至若口宣說。
應住等者，要心住口說也。心口相應，則語行正矣。
若讀經時至不說他人好惡長短。
經有大小乘，人有大小機，以乘對機，隨宜難解，故讀經之時，易求其過，是以戒之。不慢余師者，不依大輕小，不以圓慢偏也。不說長短者，內以息業，外以息諍，此語行之要也。
於聲聞人亦不稱名說其過惡至令得一切種智。
說其過，則令失小。贊其美，則令退大。亦不怨其妨道，嫌其鄙劣。非唯不出諸口，又亦不生於心，可謂善修安樂心也。由其善修安樂之心，無所贊毀怨嫌，故能順其機而導達之。
二、重以偈說二：初、頌語行相爾時，世尊欲重宣此義，而說偈言：菩薩常樂至隨問為說。
常樂說法，無復俗論，則語行自正。凈身凈衣，非好為雅潔，欲稱其心凈，與說法凈耳，故曰內外俱凈。安處隨問者，虛己應物，如鐘待扣也。西方以香油為凈飾。
若有比丘至咸令歡喜。
此依正語順機導達也。懶墮妨於勇猛，懈怠妨於精進，憂惱妨於安樂。菩薩欲依語行，說法利物，故除懶墮意，離諸憂惱，晝夜常說者，弘法之心無間斷也。
衣服臥具至安樂供養。
所志在法，不在物故，不希衣服四事供養，但念說法安樂供養。蓋四事供養特為小利，說法供養乃為大利。
我滅度後至安住忍故。
明語行當宗於忍也。說斯經者，內之恚惱、憂愁，外之罵怖、杖擯諸難自無，為能安住忍故，則忍不可不宗也。諸難自無，所謂必使之無難。
智者如是至說不能盡。
如是善修者，如上正語之行以修也。善修其心，所謂修己；能住安樂，所謂安安。修己安安，圣人之徒也。為圣人之徒，行圣人之道，則功與道洪，德隨物廣，何可勝窮哉！
三、正意行四：一、息業又文殊師利至亦勿輕罵學佛道者，求其長短。
嫉妒諂誑下，至戲論諸法，皆意地微細邪行，故須正之也。法欲滅時，世道交喪，邪暴交作，人多嫉諂，則學佛者易見輕罵，而求其長短。故戒持經者無懷嫉諂等事，乃因時制行，所以息業也。
若比丘、比丘尼至又亦不應戲論諸法，有所諍競。
四眾有求三乘者，當隨機與進，輒勿惱之，令失善利。從語其人言下，皆惱之之事。顛倒分別諸法有無，名戲論諍競，皆為意業，故應息之。
當於一切眾生起大悲想至於諸菩薩起大師想。
悲想，則愍其迷淪而思濟也。父想，則依其法化而求怙也。師想，則景其道行而思齊也。
於十方諸大菩薩常應深心恭敬禮拜。
為其愍眾行道，深心利物故，應深心敬之。
於一切眾生平等說法至亦不為多說。
平等，言不黨。順法，言稱理。雖彼深愛，當量所堪，貴不失人，亦不失言。
文殊師利至說是法時，無能惱亂。
此必使無難之效也。
得好同學，共讀誦是經，亦得大眾而來聽受。
行是行故，樂而得朋，寬而得眾。
聽已能持，持已能誦至恭敬、尊重、贊嘆。
因使法利展轉浸廣，則法雖欲滅而未滅，故應成就，是第三行。
四、重頌三：初、頌息業爾時，世尊欲重宣此義，而說偈言：若欲說是經，當舍嫉恚慢，諂誑邪偽心，常修質直行。
此意行之要也。
不輕蔑於人，亦不戲論法，不令他疑悔，云汝不得佛。
頌不惱四眾等，蔑忽也。
是佛子說法至說法無障礙。
忍為四行之宗，故每言之。自慈悲於一切已下，頌當於一切起大悲想等。
第三法如是，智者應守護，一心安樂行，無量眾所敬。
質直柔忍，慈下恭上，安行是道，孰不愛敬？
四、大悲行六：初、起行又文殊師利至於非菩薩人中生大悲心。
大乘修行，初皆以智正行，終皆以悲成智，故四安樂行先依正智正業，而後起大悲利生也。然或生大慈，或生大悲者，慈能與樂，悲能愍濟。四眾信解佛法，名在家菩薩、出家菩薩。闡提不信，名非菩薩。以能信解故，生大慈而與之法樂；以闡提故，生大悲而愍其迷失也。
應作是念至令得住是法中。
此皆愍其迷失也。隨宜說法，即開三顯一之法也。不聞、不知、不覺，言昏迷自障也；不問、不信、不解，言顓蒙自墮也。然彼雖不問不解，而菩薩大悲，誓終濟度。
文殊師利至說是法時，無有過失。
第四行法，回智運悲，總備前行，故無過失。
當為比丘、比丘尼至諸佛神力所護故。
慈與悲大，故七眾悅服；行與法勝，故諸天歸向。難問必有折挫，得其衛護，則正念不失。以諸佛所護故，諸天不得不護。
五、嘆法四：初、嘆難遇文殊師利至何況得見、受持、讀誦。
難遇如此，所以愍其不信不解為大失。
二、喻難得二：初、喻
文殊師利至起種種兵而往討伐。
此喻意明是經所以難聞難見者，為陰魔熾盛，多怨難信，不妄說故。輪王，譬化身佛。諸國，譬五陰境。小王，譬五陰等魔。不順其命，譬無明煩惱未調伏也。以威不行而起兵討伐，譬但以如來知見、力、無畏法，不能攝伏諸微細惑，故設三乘斷治之法，是謂起種種兵。
王見兵眾戰有功者至王諸眷屬必大驚怪。
此譬三乘之眾能伏陰魔，隨功淺深，獲諸法利，唯未與說一乘法也。輪王髻珠，用鎮寶位，妄與，則王屬驚怪；法華上乘，佛佛授手，妄說，則眾心驚疑。
文殊師利至如來賢圣諸將與之共戰。
如輪王振威，小王不順，遂起種種兵。法國土，即法界真境。賢圣將，指三乘眾也。
其有功者，心亦歡喜至而不為說是法華經。
如隨功賞賜，而不與髻珠也。無漏根力，即五根、五力。諸法之財，通指道品利用之法。涅盤城，即中道止息之權果。
三、喻今得二：初、牒喻文殊師利至不妄與人，而今與之。
言難信珠者，賜非其宜，則大驚怪。
如來亦復如是至先所未說，而今說之。
魔羅，此云殺者，謂能興苦難，殺人慧命也。煩惱魔，為生死因，陰魔、死魔，為生死果。故滅之破之，即出三界也。多怨，為眾魔未伏。難信，為群機未淳。
四、顯最勝二：初、再牒文殊師利至久護明珠，今乃與之。
第一之說，如頂上一珠；末後賜與，如久待大功。
文殊師利至始於今日，乃與汝等而敷演之。
秘密如藏髻中，最上如在王頂。四十余年於生死長夜，守此待機，故云長夜守護。
六、重頌六：初、頌行本爾時，世尊欲重宣此義，而說偈言：常行忍辱，哀愍一切，乃能演說，佛所贊經。
惡世說經，多怨難信，當以忍辱哀愍為本。
後末世時至應生慈悲。
斯等不聞至令住其中。
四、頌嘆法三：初、喻難得譬如強力至明珠賜之。
諸皆喜賜，獨難髻珠，以待大功。
如來亦爾至明珠與之。
此經為尊至為汝等說。
我滅度後至如是四法。
結答云何能說是經之問也。
六、由行得果三：初、轉障樂果能行四行故，讀持是經，易克勝果。
讀是經者至如日之照。
常無憂惱，顏色鮮白者，轉報障，滅順現衰惱也。不生貧窮、卑賤、丑陋，轉業障滅，順生惡業也。眾生樂慕，刀毒不加，轉煩惱障，滅順後麤報也。智慧光明，如日之照，轉無明障，滅三際癡暗也。樂慕給使，言常享妙樂。口則閉塞，言無由發惡。如師子王，言障怖永離，優游自在。
二、先見妙果二：初、標
若於夢中，但見妙事。
持經之人四行功成，當克妙果。已定於未形之分，故先於夢中見之。以行純障凈故，無復雜想，但見妙事。下舉妙事。
二、釋四：初、見佛說法見諸如來至演說諸法。
行純心凈，無雜想故，於自他境不離法行故，見佛說法，見已亦然。
佛為四眾至合掌聽法。
又見自身至見十方佛：諸佛身金色，百福相莊嚴，聞法為人說，常有是好夢。
重諷見十方佛之事，以結前起後也。
又夢作國王至如煙盡燈滅。
此歷見修進成佛始終之行也。諸皆由行得果之先見，是相現前，當克是果矣。然皆依夢說者，欲令行人觀一切法空無所有，但以因緣從顛倒生，自雖見佛聞法，乃至圓成佛道，皆為夢事，了不可得，無有常住，亦無起滅，常觀是相，然後於一切處得真安樂行也。
若後惡世中，說是第一法，是人得大利，如上諸功德。