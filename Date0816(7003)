雪竇頌古百則，圜悟重下注腳，單示藂林，永垂宗旨，經也。學人機鋒捷出，大慧密室勘辨，知無實詣，毀梓不傳，權也。此書諸佛正眼，列祖大機，兩經鉗鎚，一無瑕纇。茲欲與大慧長書并駕，同圜悟心要兼行，揭杲日於迷途，指南鍼於慧海，快然一睹，開彼群愚，相與圓成，不無利益，幸甚！
右伏以十七歲便悟云門、睦州，可道是口頭三昧。二百年不見碧巖、雪竇，忽遭渠手下一交，怎忘得弓冶裘箕？莫斷卻兒孫種草，隨人去腳跟後轉。誰下得釣龍鉤？有個具眼目底來，不看作系驢橛，此事當如筏喻，他時自會筌忘。家家門戶透長安，前者呼，後者應；種種因緣歸大數，昔之廢，今之興。莫怪山僧口多，終是老婆心切。不讀東土書，安知西來意？重興一代宗風，雖無南去鴈，看取北來魚，便有十分消息。持同文印，讀無盡燈。謹疏。
圓悟老祖居夾山時集成此書，欲天下後世知有佛祖玄奧，豈小補哉！老妙喜深患學者不根於道，溺于知解，由是毀之。謂其父子之間矛盾，可乎？今嵎中張居士重為板行，果何謂哉？覽者宜自擇焉。
圜悟禪師評唱雪竇和尚頌古一百則，剖決玄微，抉剔幽邃，顯列祖之機用，開後學之心源，況妙智虛凝，神機默運，晶旭輝而玄扃洞照，圓蟾升而幽室朗明，豈淺識而能致極哉！
後大慧禪師因學人入室下語頗異，疑之，才勘而邪鋒自挫，再鞠而納欵，自降曰：我碧巖集中記來，實非有悟。因慮其後不明根本，專尚語言以圖口捷，由是火之，以救斯弊也。
然成此書，火此書，其用心則一，豈有二哉？嵎中張明遠偶獲寫本後冊，又獲雪堂刊本及蜀本，校訂訛舛，刊成此書，流通萬古，使上根大智之士一覽而頓開本心，直造無疑之地，豈小補云乎哉？
儒門子貢，極有功於東家圣人，藉令良馬見鞭影而奔，皆如瞠若乎後之顏子。吾圣師游乎何言之天久矣，靈山會上，四眾海集，世尊拈花宗旨，諸人罔措，獨迦葉尊者微為之破顏，與吾教中，一唯之外，口耳俱喪同一，頓徹懸悟。當時曾參不直下剖擊忠恕之秘鑰，豈惟門人之惑滋甚，千載之下，何以袪一貫之迷云乎？
異時成都佛果圜悟老禪，笏夾山丈室，拈提雪竇頌古百則，其大弟子杲上座，懼學人泥於言句，辜負從上諸祖，取老和尚舌頭一截并付烈焰，煙而揚之拉堆，自以巨壑太虛投置毫滴。如古德德山賣弄油糍婆前，此疏鈔已埃冷而無余矣。
野火燒不盡，春風吹又生，花落碧巖，陽坡如繡，歷過去劫，死灰復然，不知何許，許多葛藤一一從嵎中張居士手栽無影樹子上全體敗露，直得般若無說，諸天雨花。百七八十年，衲僧驀地橫穿鼻孔，從前不曾嗅底寶熏，一旦水涌云蒸，於八萬四千毛孔悉普悉徧，可謂甚深希有，難值難遇之事。
已而，居士二子得心疾，或謂勤竇經杲上座毀板，居士不當拾遺燼，而日月光景之故，受如是報。居士者疑其說，以質於予。予謂：圜悟門人，人人而杲上座，碧巖自碧，何得有說？杲上座見月亡指，遂乃追尤古佛，毒燎亘天，倒卻剎竿，不放一綫。彼未嘗識月者，誰將乘一指而示之？
或者又謂杲上座火此書，盟之社鬼者深重，居士二子之患正坐此。予謂：當杲上座灼然秉炬時，煉得故紙通紅，何緣密室通風？老勤巴命門舌根，別自有不壞處，一星迸散，明月空山。張居士那得這消息來？把天然一段西蜀錦機，依舊織作舊日花樣，意者主林神陰為之地，訶護至今，料亦是此書合出世因緣時節。清涼池上，針芥相逢，則書寫讀誦，為人演說之功，應獲殊勝福德，何況金石刻鏤，展轉流布？
居士二子之心疾根本，本不在此，客作漢妄以情識卜度，居士緣其目前不足計拔之禍福，亦以情識卜度之，是相隨赴火坑也，豈不冤哉？
冥驗記沛國周氏，三子并瘖。一日，有客造門曰：君可內省宿愆。忽猛憶兒時見燕窠三子，伺其母出，各以一蒺藜吞之，斯須共斃，母還，悲鳴而去，常自悔責。客曰：君既知悔責，罪今免矣。三子即皆能言。
然則居士二子之病風喪心，得無亦有可悔恨之事乎？談般若者，若為人輕賤，是人先世罪業應墮惡道，以今世人輕賤故，先世罪業即為消滅。居士能於此有省，縱無始劫來所造諸業當應時消滅，即君二子之心疾，當如周氏三子應時能言，可以不疑。
世尊住世四十九年，六百函文字覆藏徧界，若從杲上座之說，萬年一念，更留踪跡作麼？向上禪林無限尊宿有兩句最端的，曰：任你即心即佛，我但非心非佛。今而後有謗如來正法輪者，君但應之曰：任汝說杲上座底是，我只說勤老師底是。若不如是，即恐燎卻面門，四百四病一時發矣，將如居士二子心疾何？
不見古人道：養子方知父母恩。居士學佛知恩，臨老懺悔，他日作家爐鞴跳出丈六金身，不知還見勤老師真個揚眉豎拂否？若還一句薦得，向道佛祖有誓，罪不重科，莫殃及他家兒孫好。雖然如是，且得沒交涉。
碧巖集行于世者數版，卷套多，多到上學徒盛笈非便也，故予欲成小字縮行省紙冊，有年所矣。安政丁巳秋，篤信檀士戮力舍財，喜資上木，即命剞劂氏。事既竣焉，喜舍刊梓制本賤價，固予初志也。
若夫碧巖曲節，先哲序跋善美盡盡，予何言乎？簡省刻成，故書詹言於筴端爾。
