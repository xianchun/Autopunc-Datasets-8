眾生多品處，心空及第歸。
有男不肯婚，有女不肯嫁。父子自團欒，共說無生話。
四性同一舍，三身同一室，一切惡知識，總見彌陀佛。
教君一個法，有事無處避，若能如理修，存本卻有利。
道是無為道，修人自有為，假即無頭數，真中實是稀。
無求勝禮佛，知足勝持齋，本自無薪火，何勞更拾柴？
說事滿天下，入理實無多，常被有為縛，何日見彌陀？
起時惟法起，行時共佛行，騰騰三界內，諸法自無生。
大海淼無涯，眾生自著枷，無求出妙德，心生勞算沙。
一念心清凈，處處蓮花開，一華一凈土，一土一如來。
大唐三百六十州，我暫放閑乘興游，瞬息之間知事盡，若論入理更深幽。
共外知識呷清水，總是妄想無骨頭，卻歸東西山道去，不舍因緣騎牯牛。
後望青山平似掌，前瞻漢水水東流，試問西域那提子，遺法殷懃無所求。
自入大海歸火宅，不覺乘空失卻牛，有人見我歸東土，我本元居西海頭。
來去自然無障礙，出入生死有何憂？
無思無念是真空，妙德法身自見中，應機接物契真智，十方世界總流通。
通達無我無人法，人法不見有行蹤。神識自然無罣礙，廓周沙界等虛空。
不假坐禪持戒律，超然解脫豈勞功？
菩提般若名相假，涅盤真如亦是虛，欲得心神真解脫，一切名相本來無。
十方世界風塵凈，州州縣縣絕艱虞，王道蕩蕩無偏黨，舉國眾生同一如。
不動干戈安萬姓，法王合掌髻中珠。
空中自見清涼月，一光普照娑婆徹，此光湛然無去來，不增不減無生滅。
爾是妙德現真身，剎那不起恒沙劫，無邊無盡如虛空，虛空無邊不可說。
但自無心於萬物，何妨萬物常圍遶，鐵牛不怕師子吼，恰似木人見花鳥。
木人本體自無情，花鳥逢人亦不驚，心境如如只個是，何慮菩提道不成。
清凈無為無識塵，不舍肉身妙法身，只為眾生有漏習，權止草庵轉法輪。
法輪常轉無人見，優曇時時一出現，無相真空妙法身，歷劫恒沙不遷變。
莫求佛兮莫求人，但自心莫貪瞋，貪瞋癡病前頓盡，便是如來的的親。
內無垢兮外無塵，中間豁達無關津，神無障礙居三界，恰似瑠璃處日輪。
心王若解依真智，一切有無俱遣棄，身隨世流心不流，夜來眼睡心不睡。
天堂地獄總無情，任運幽玄到此地。
報汝世人莫癡憨，暫時權住此草庵，無想衣食飽暖後，世間有物不須貪。
此身幻化如燈焰，須臾不覺即頭南。
一切有求枉用功，想念真成著色空，差之毫厘失千里，有生劫劫道難通。
癡心望出三界外，不知元在鐵圍中。
十二部經兼戒律，執相依文常受持，生生獲得有為果，隨在三界無出期。
若能離相直入理，理中無念亦無思。
貝多葉優曇華，萬象皆如同一家，歡喜摘華不見菓，吉祥采菓不觀華，
緣之本來元不識，法王呵之如稻麻。
田舍老翁入聚落，眼耳鼻舌俱失卻，內外尋訪覓無蹤，舊時住處空寂寞，
卻歸堂上問空王，總在此間學無作。
黃葉飄零化作塵，本來非妄亦非真，有情故宅含秋色，無名君子湛然春。
未識龍宮莫說珠，從來言說與君殊，空拳只是嬰兒信，豈得將來誑老夫？
迷時愛欲心如火，心開悟理火成灰，灰火本來同一體，當知妄盡即如來。
真為家貧無一物，此語總是空出，出語還須歸本源，不敢違他過去佛。
父子相守空山坐，無相如如寄有間，世人見靜元無靜，看似閑時亦不閑。
八萬四千同一理，事相差別立異名，十二圍陀及疏論，殷懃三六不須生。
十方國土皆吾宅，長者大門常日開，有識名人守院外，無心入理見如來。
世人愛假不愛真，世人憐富卻憎貧，唯敬三涂八不凈，背卻如來妙色身。
更無別路超生死，前佛後佛同一般，舒即周流十方剎，歛時還在一毛端。
惟有一門無鑰匙，伸縮低昂說是非，但能宣得無生理，善巧方便亦從伊。
二乘皆曰不堪任，上士之人智慧深，欲得神通等居士，無過於物總無心。
行路易，行路易，內外中間依本智。
本智無情法不生，無生即是入正理。
非色非心放一光，空優曇顯心地。
名為智，智為尊，心智通同達本源，萬物同歸不二門。
有非有兮理常存，無非無兮無有根，未來諸佛亦如是，現在還同古世尊。
三世俱皆無別道，佛佛相授至今傳。
外無他兮內無自，不動干戈契佛智。
通達佛道行非道，不舍凡夫有為事。
有為名相盡空華，無名無相出生死。
余有一大衣，非是世間絹，眾色染不著，晶晶如素練。
裁時不用刀，縫時不用線，常持不離身，有人自不見。
三千世界遮寒暑，無情有情悉覆遍，如能持得此大衣，披了直入空王殿。
思思低思思，自嘆一雙眉，向他勝地坐，萬事總不知。
六識若似眉，即得不思議；六識若嫌眉，論時沒腦癡。
伊若去卻眉，即被世人欺，饒你六識嘍羅漢成乞索兒。
出一屋，入一屋，來來去去教他哭。
來去只為貪瞋癡，于今悟罷須知足。
知足常須達本源，去卻昔時惡知識。
惡知識將伊作手力，法施無前後，共護無生國。
無事失卻心，走向門前覓，借問舊知識，寂絕無蹤跡。
卻歸堂上審思看，改卻眾生稱心安，不能出外求知識，自向家中入涅盤。
大丈夫，昔日有，今日無，家計破除盡，贖得一群奴。
奴婢有六人，一人有六口，六六三十六，常隨我前後，
我亦不拘伊，伊亦不敢走。若道菩提難，菩提亦不難。
少欲知足毛頭寬，遠離財色神自安，分明了見三涂苦，世上名聞不相關。
難復難，持心離欲貪涅盤，一向他方求凈土，
若論實行不相關，枉用工夫來去苦，畢竟到頭空色還。
易復易，即此五陰成真智，十方世界一乘同，
無相法身豈有二？若舍煩惱覓菩提，不知何方有佛地。
正中正，心王如如六根瑩，六塵空，六識凈，六六三十六，同歸大圓鏡。
阿難貝多葉，持來數千劫，七寶藏中付迦葉，分為十二部，析作三乘法。
非故亦非新，應化隨緣百億身，若有真如一合相，一億還同一聚塵。
珠從藏中現，顯赫呈光輝，昔日逃走為窮子，今日還家作富兒。
心依真智，理逐心行，理智無礙，心亦無生。
迷即有我，悟即無情，通達大智，諸法不成。
五神無主，六國安寧，七死弗受，八鏡圓明。
隨宜善化，總合佛經，過即已過，更莫再尋。
現在不住，念念勿侵，未來未至，亦莫預斟。
既無三世，心同佛心，依空默用，即是行深。
無有少法，觸目平任。無戒可持，無垢可凈。
洞達虛心，法無壽命。若能如是，圓通究竟。
居士見僧講金剛經，至無我無人，居士問云：既無我無人，是誰講？誰聽？座主無語。
居士乃與頌曰：
無我復無人，作麼有疏親？勸師休歷座，不似直求真。
金剛般若性，外絕一纖塵，我聞并信受，總是假名陳。
寧可饑寒死路邊，不勞土地強哀憐。滿船家計沈湘水，豈羨芒繩十百錢？
無生本無說，說著即話墮。骨肉團欒頭，大蟲看水磨。
舉：居士問馬大師：不與萬法為侶者是什麼人？大師云：待汝一口吸盡西江水卻向汝道。
大海波濤淺，小人方寸深，
海枯終見底，人死不知心。
一口吸盡西江水，甲乙丙丁庚戊己。
咄咄咄！羅羅哩！
一口吸盡西江水，萬古千今無一滴。
要須黨理不黨親，馬祖可惜口門窄。
舉：居士問仰山：久向仰山，到來為什麼卻覆？仰山豎起拂子。居士云：恰是。仰山云：是仰是覆？居士拍露柱一下，云：雖無人見，露柱與我證明。仰山擲下拂子云：一任舉似諸方。
兩個八文為十六，從頭數過猶不足，
拏來亂撒向階前，滿地團團春蘚綠。