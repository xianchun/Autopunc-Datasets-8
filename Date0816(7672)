如來者，上釋竟。神名不測，力名干用。不測，則天然之體深；干用，則轉變之力大。此中為付囑深法，現十種大力，故名。自此品下，凡有八品，是付囑流通。今品明菩薩受命弘經，次品如來摩頂付累。
文有長行、偈頌。長行為三：一、菩薩受命；二、佛現神力；三、結要勸持。初經家敘敬儀，次發誓弘經。弘經為三：一、時節，佛滅後是也；二、處所，分身等國是也；三、誓愿，非但奉命益他，亦自愿此真凈大法兼濟俱美也。
從爾時下，是第二、現十神力，為二：初、所對之眾；次、正現神力。於文殊等者，跡化眾也。舊住者，下方本化眾也。一切者，他方來者，及從分身佛來者也。
問：但見下方發誓，不見文殊等發誓，何也？
答：上文云：我土自有菩薩能持此經。即兼得之也。
十神力者：一、吐舌相者，今經所演，開三顯一，內秘外現，廢近顯遠，明三世益物，皆誠諦不虛，福德人舌至鼻，三藏佛至發際，今至梵天，出過凡圣之外，極於凈天之頂，相既殊常，說彌可信。
二、通身毛孔遍體放光，周照十方，無處不朗，表智境罄也。上白毫吐耀，始在東方，表七方便初見一理。今本門既竟，放一切光，照一切土，能令初因終于等覺，究竟佛慧，分身諸佛亦復如是。
三、謦咳者，將語之狀也，亦是通暢之相也。四十余年隱秘真實，今獲伸舒，無有遺滯，是我出世大事通暢，是故謦咳。欲以此法付諸菩薩，令於後世導利眾生，將語斯事，是故謦咳。謦咳具二義：一咳咳事了，一咳咳付他也。
四、彈指者，隨喜也。隨喜七方便同入圓道，隨喜圓道增智損生，隨喜諸菩薩持真凈大法，隨喜後世獲無上寶。此一彈指，豎徹三世，橫亙十方。
五、地六種動者，表初心至後心，六番動無明。今明復動一切人六根，令得清凈也。
六、普見大會者，表諸佛道同也，而今而後亦復如是。上五千起去，三變被移，既失本心，不能現益，宜以非滅現滅。從諸菩薩弘經得道，入於佛慧，如今會無異，亦表未來有機一也。
七、空中唱聲者，表於未來有教一也。
八、南無歸命，為佛弟子，表於未來有人一也。
九、遙散諸物，云聚而來者，表未來有行一也。
十、十方通同如一佛土者，表理一也。
問：何以知十相表現意，復表將來意？
答：文云：我以如來神力，為囑累此經故，猶不能盡。表現表將，其義明矣。
從爾時，佛告上行下，是第三、結要付囑。文為四：一、稱嘆付囑；二、結要付囑；三、勸獎付囑；四、釋付囑。
初嘆如文。結要有四句：一切法者，一切皆佛法也，此結一切皆妙名也。一切力者，通達無礙，具八自在，此結妙用也。一切秘藏者，遍一切處皆是實相，此結妙體也。一切深事者，因果是深事，此結妙宗也。皆於此經宣示顯說者，摠結一經，唯四而已，撮其樞柄而授與之。
從是故汝等下，三、是獎勸付囑，如文。
從所以者何下，四、是釋付囑也。上云經卷所在之處皆應起塔，經中要說，要在四事：道場釋上甚深之事，得菩提釋上秘藏，轉法輪釋上一切法，入涅盤釋上神力。此之四要，攝經文盡故，皆應起塔也。所言要者，得菩提是法身，轉法輪是般若，入涅盤是解脫，三法成秘密藏，佛住其中，即是塔義也。阿含云：佛出世唯四處起塔：生處、得道處、轉法輪、入涅盤。坐道場是法身生處，余悉如文。
偈有十六行：初四行頌十神力，次十二行頌結要。囑累下二行，是人之功德，摠頌四法。能持則為已見我下，第二、八行半別頌四法，初一偈半頌一切法，持法即持佛身云云。令我及分身兩偈頌神力，神力勸佛令歡喜。諸佛坐道場一偈頌秘要可解。於諸法之義四偈頌甚深之事，說法破闇入一乘，是佛甚深之事也。後一偈半，摠頌結也。
囑是佛所付囑，累是煩爾宣傳，此從圣旨得名，故言囑累。囑是頂受所囑，累是甘而弗勞，此從菩薩敬順得名，故言囑累。囑是如來金口所囑，累是菩薩丹心頂荷，此從授受合論，故言也。是故如來躬從座起，申手摩頂，授以難得之法，大眾曲躬合掌，如世尊勑，當具奉行，殷勤授受，故名也。
文為二：初付囑，次時眾歡喜。初為三：一、如來付囑；二、菩薩領受；三、事畢唱散。初又三：一、正付；二、釋付；三、誡付。正付者，佛以一權智善巧之手，摩三千三百那由他國土側塞虛空諸菩薩實智之頂，如來授道化他，故名權智手也。菩薩自行受道故，名實智頂也。若申手摩頂，即身付囑也。權智臨實智，即意付囑也。而作是言者，即口付囑也。
文有四悉檀意，我於無量劫，修是難得之法者，此從前佛受學，今以付爾，爾當授彼，三世繼嗣，即世界悉檀也；一心流布，即為人悉檀也；廣令增者，即對治悉檀也；益者，即第一義悉檀也。
所以者何下，釋付也。有大慈悲者，如來室也；無諸慳吝者，如來衣也；亦無所畏者，如來座也；佛之智慧者，一切智也；如來智慧者，道種智也；自然智慧者，一切種智也。於如來室中能施眾生三種智慧，乃至座中亦復如是。如是施主，故無慳吝，故無所畏，汝等當學如來此法，是名釋出佛意而付囑之。
從於未來世下，是誡付者，若根深智利，直說佛慧。若不堪者，於余深法中示教利喜。佛慧是深而非余，六方便是余而非深，別教次第是余亦是深。汝能以余深助申佛慧者，即善巧報佛之恩，是名誡付囑也。
從時諸菩薩下，是第二、領受。歡喜意領受，曲躬低頭是身領受，俱發聲言是口領受，兼得意領受也。如世尊勑者，領受大施主，如來室意；當具奉行，領受無慳吝，如來衣意；愿不有慮，領受無所畏，如來座意。佛既三付，菩薩三受，皆如文。
爾時，釋迦下，是第三、唱散，多寶為證經故來，今跡本二門已訖，故須敬遣如故。分身為開塔故集，開塔事了，故令分身還本。塔不可重開，故分身去而不現，塔猶聽法，故閉而尚在。
問：塔若聽法，亦應不閉。
答：證正已故閉，聽流通故在云云。
從說是語時下，是大眾歡喜，諸佛為化他事遂故喜，菩薩為自行得法故喜。又說人清凈故喜，佛是也。聞清凈法故喜，妙經是也。聞法獲證故喜，現在未來得益者是也。三事具足，故大歡喜云云。
觀經曰：昔名星光，從尊者日藏聞說佛慧，以雪山上藥供養眾僧，愿我未來能治眾生身心兩病，舉世歡喜，號曰藥王。此文明一切眾生喜見，頓舍一身，復燒兩臂，輕生重法，命殞道存，舉昔顯今，故言也。若推此義，星光應在喜見之後，從舍藥發誓已來，名藥王故云云。
此下五品皆是化他流通，今品明化他之師，唯愿大法大得弘宣，大愿眾生獲大饒益，所以竭其神力，盡其形命，殷殷虔虔，志猶未已，庶令弟子宗法如師，我傳爾明，爾復傳明，明明無已，師之志也，故知此品勖弘法之師也。
下如、兩品，明他方大士奉命弘經，普現色身，形無定準。不可牛羊眼看，不可以凡庸識度，於所聞處勿生輕想，輕想則法不染心，故知下品勖受法弟子也。
有人言：上諸品，諸佛為佛事，此品下，菩薩為佛事，此一往耳。上品亦有菩薩，此下品亦有諸佛云云。
今明開三顯一，圓因已竟，明乘乘之法，明乘果已竟。此品下，明乘乘之人，故十二門論云：大乘者，普賢、文殊大人之所乘也。藥王以苦行乘乘，妙音、觀音以三昧乘乘，陀羅尼以總持乘乘，妙莊嚴以誓愿乘乘，普賢以神通乘乘。作此解者，於化他流通義便也。
文為四：一、問；二、答；三、利益；四、多寶稱善。問為三：一、通問游化；二、別問苦行；三、請答，如文。
二、答，為二：一、但答苦行者，游化則指色身三昧，或指下二品也；二、嘆經。答苦行中，先明事本，次明本事。
事本為三，謂時節、有佛聲聞、國土等，悉如文。本事為三：一、佛說法；二、修供養；三、結會。然佛普為一切，何獨喜見？其是對揚，須付流通，如今之身子寄一而言諸耳。苦行又二：一、現在；二、未來。現在又二：一、修行得法；二、作念報恩。報恩又二：一、三昧力；二、正報身力。身力為三：一、燒身；二、佛稱嘆；三、時節。真法供養者，當是內運智觀觀煩惱、因果，皆用空慧蕩之，故言真法也。又觀若身若火、能供所供皆是實相，誰燒誰然、能供所供皆不可得，故名真法也。
一切眾生下，未來苦行，又為五：一、生王家；二、說本事；三、往佛所；四、如來付囑；五、奉命任持。悉如文。任持又四：一、起塔；二、燒臂；三、利益；四、現報。悉如文。
佛告下，是第三、結會古今，又為二：一、結會；二、勸修。勸修者，能然一指，勝舍外身，外輕內重，故功福有異。文云妻子者，外身也；國城等，外財也。
從若復有人以七寶下，嘆經。先嘆能持者，次嘆所持法，後明持福深。七寶奉四圣，不如持一偈，法是圣師，能生能養，能成能榮，莫過於法，故人輕法重也。
宿王下，第二、嘆所持法，又二：初、嘆法體；次、嘆法用。
川流江河諸水之中，海為第一者，無量義云四水譬教，藥草喻中一云能雨譬說，今更諸水摠一切教，別舉四者，譬乳、酪、生、熟四味教也。此法華教譬醍醐海也。說窮本地為深，遍一切處為大，純明佛法，不說余法為咸，最為深大，其義如是。十寶山，名出華嚴及眾經云云。土黑鐵圍，故非是寶，十山雖寶，或一或二，神龍雜居。須彌四寶所成，純天所住。譬余教說能依十地四十心，或凡或賢或圣，說所依或俗或真或中，是為卑下。此法華經所說諦理常樂我凈，如四寶所成，開示悟入者之所依，是故此義最為高上。
星月同是陰精，俱於夜現，星無虧盈，不及於月。諸經說權智，不得自在。此經明權即實，實即權，盈虧相指，不二而二，如此說權智勝余教也。日是陽精，獨能破闇，諸經明實智破惑，尚不及即實而權，那得并即權而實？故知此經明實智最為第一。輪王號令，止在四域，釋齊三十三、梵號令，摠上冠下，譬余經說三諦三昧，各不相收，不得自在。此經所說，以實相入真，決了聲聞法，是諸經之王。實相入俗，一切治生產業不相違背。實相入中，諸法無非佛法。文云：一切學、無學及發菩薩心者之父。其義如是。
一切凡夫、四果、支佛第一者，此明任運無功用也。余經要因功用，乃得入流，如四果人因聞思修，方乃得悟。此經明無作四諦，不雜方便，自然流入薩婆若海，如大白牛肥壯多力，其疾如風云云。聲聞、支佛、菩薩為第一者，此明因第一也。余經明因是七方便，今經明因出方便外，故因第一也。如來第一者，此明果也。余經明果，近在寂場，此經明果，遠指本地，故最第一。
此經能救下，嘆法用，初嘆拔苦用，次十二事嘆與樂用，後結，皆如文。從若人得聞下，明持經福深，先舉全聞經福，次舉聞品福，有格量，有囑累，如文。口出香是現報，余是後報。得聞是經，不老不死者，此須觀解，不老是樂，不死是常，聞於此經，得常樂之解，坦然在懷，無所畏忌。
說是下，是第三、聞品得益，如文。
第四、多寶稱善，如文。
文中自釋，昔奉云雷音王佛十萬種妓，今游化他土，音樂自隨。昔奉八萬四千寶鉢，今爾許道器眷屬圍遶。昔得一切眾生語言陀羅尼，今以普現色身，以妙音聲遍吼十方，弘宣此教，故名。
此品明菩薩以難思之力，隨類通經，物睹其跡，莫測其本，但甘其味，無擇其形，當卑其地，自壅其流，即是化他門中第二意也。文為六：一、放光東召；二、奉命西來；三、十方弘經；四、二土得益；五、還歸本國；六、聞品進道。
大人相者，大相海也。遍體毛功德不及一好功德，眾好功德不及一相功德，諸相從下向上展轉相勝，不及白毫功德，白毫功德不及肉髻功德，故是大人相也。此相業者，從孝順師長起，今放是光，召本弟子，使弘中道之經，利益大機者也。白毫從一道清凈起，今放此光，令弘此法也。
問：佛一一相皆法界海，何故勝負？
答：他經所明，宜作此說耳。
問：佛有緣弟子布滿十方，何故召東說西，不論八方耶？
答：此有所表，凈名云：日月何意行閻浮提？欲以光明除眾闇暝。東是光始，西是其終，有始有終，其唯圣人乎！未發心者，令其發心；未究竟者，令其究竟。一菩薩既爾，諸眾亦然；一方既爾，諸方亦然。圣不煩文，舉一蔽諸，故但言東西耳。
發來，文為二：一、發來緣；二、正發來。來緣為六：一、經家敘其福慧；二、被照；三、辭；四、誡；五、受旨；六、現來相。
敘福之由，由值先佛多也。甚深智慧即智慧莊嚴，十六三昧即福德莊嚴也。
光照身、辭佛，悉如文。
佛誡者，然法身大士故，不肅而成，所將眷屬，或未達者，故寄彼而規此耳。夫佛身與理相稱，不得見卑小而忘其尊嚴，此約如來座為誡也。夫師及弟子智斷具足，師既施權，弟子亦隱其實，此約如來衣為誡也。夫依報國土皆正報所感，如來以慈臨大千，宜須高須下，勿睹依報而忽正報也，此約如來室為誡也。此佛弘經，亦勑三意，彼尊誡約，諸佛道同也。
受旨者，如來力是座力，神通力是室力，莊嚴力是衣力，此受弘經之大旨，利物之宗要，故能不動此會，游化十方焉。
現相，文為六：一、遣蓮花；二、問；三、答；四、請；五、推功；六、命來。悉如文。
問：若文殊位下，辭不應求見；若文殊位高，相來那忽不識？
答：雖同一位，有始中終，止此一事不知，無忝高位。又眾中見瑞不了，發起令知，故問佛耳。
從于時下，是發來。文為六：一、與眷屬經歷；二、敘相登臺；三、問訊傳旨；四、請見多寶；五、世尊為通；六、塔中稱善。悉如文。
第三、弘經，為二：問、答。初問種何善根，二問有是神力。善根是問昔，神力是問今。佛還答二意，昔獻樂奉器，仍結古今，悉如文。此答其種善根之問。從華德下，答其神力之問，示三十四凡身、四圣人身，結成十法界六道耳。爾時，華德下，是問今住何定而能如此自在利益，佛答如文。
說是品下，是第四、二土利益。三昧與陀羅尼體一而用異，寂用為三昧，持用名陀羅尼。又色身變現名三昧，音聲辯說名陀羅尼。上品云，初得一切色身三昧，轉身得一切語言陀羅尼，當知音聲猶是色法，故言體一用異。又舌根清凈名陀羅尼，余根清凈名三昧，都是六根清凈法門耳。
爾時，妙音下，第五、還本土。動地雨花者，菩薩經歷尚能傍益，況佛前放光，傍照東方百八萬億那由他土，亦傍論利益也。
第六、聞品進道，如文。
此品是當途王經，講者甚眾，今之解釋不與他同，別有私記兩卷，略撮彼釋此題，有通有別。通有十雙，別有五只。十雙者：
一、人法乃至第十智斷云云。觀世音者，人也。普門者，法也。人有多種云云，法有多種云云。依前問答，論觀世音人；依後問答，論普門法。人法合題，故言。
二、觀世音者，大悲拔苦，依前問答，百千苦惱皆得解脫。普門者，大慈與樂，依後問答，應以得度而為說法也。
三、觀世音者，智慧莊嚴，智能斷惑，如明時無闇。普門者，福德莊嚴，福能轉壽，如珠雨寶者也。
四、觀世音者，觀冥於境，即法身也。普門者，隨所應現，即應身也。
五、觀世音者，譬藥樹王，遍體愈病。普門者，譬如意珠王，隨意所與。
六、觀世音者，冥作利益，無所見聞，三毒七難皆離，二求兩愿皆滿也。普門者，顯作利益，目睹三十三圣容，耳聞十九尊教也。
七、觀世音者，隨自意照，實智也。普門者，隨於他意照，權智也。
八、觀世音者，不動本際也。普門者，跡任方圓也。
九、觀世音者，根本是了因種子。普門者，根本是緣因種子也。
十、觀世音者，究竟是智德，如十四夜月光也。普門者，究竟是斷德，如二十九夜月，邪輝將盡也。
經文兩問答，含無量義，略用十雙，始從人法，終至智斷，釋品通名，其義如是。
別論五只者：一、觀也。觀有多種，謂析觀、體觀、次第觀、圓觀。析觀者，滅色入空也。體觀者，即色是空也。次第觀者，從析觀乃至圓觀也。圓觀者，即析觀是實相，乃至次第觀亦實相也。今簡三觀，唯論圓觀，文云普門，觀若不圓，門不稱普，即此義也。
世者，若就於行，先世後觀；若就言說，先觀後世。今從說便，故後論世。世亦多種，謂有為世、無為世、二邊世、不思議世。有為世者，三界世也。無為世者，二涅盤也。二邊世者，生死涅盤也。不思議世者，實相境也。簡卻諸世，但取不思議世也。
音者，機也。機亦多種，人天機、二乘機、菩薩機、佛機。人天機者，諸惡莫作，諸善奉行也。二乘機者，厭畏生死，欣尚無為也。菩薩機者，先人後己，慈悲仁讓也。佛機者，一切諸法中，悉以等觀入，一切無礙人，一道出生死也。揀卻諸音之機，唯取佛音之機而設應，以此機應因緣，故名觀世音也。
普者，周遍也。諸法無量，若不得普，則是偏法；若得普者，則是圓法。故思益云：一切法邪，一切法正。
略約十法明普，得此意已，類一切法，無不是普，所謂慈悲普、弘誓普、修行普、離惑普、入法門普、神通普、方便普、說法普、成就眾生普、供養諸佛普。
始自人天，終至菩薩，皆有慈悲，然有普有不普。生法兩緣，慈體既偏，被緣不廣，不得稱普。無緣與實相體同，其理既圓，慈靡不遍，如磁石吸鐵，任運相應，如此慈悲，遍薰一切，名慈悲普。
弘誓普者，弘，廣也；誓，制也。廣制要心，故言弘誓。弘誓約四諦起，若約有作、無生、無量四諦者，收法不盡，不名為普。若約無作四諦者，名弘誓普也。
修行普者，例如佛未值定光佛前，凡有所修，不與理合。從得記已，觸事即理，理智歷法而修行者，無行而不普也。
斷惑普者，若用一切智、道種智斷四住塵沙等惑，如卻枝條，不名斷惑普。若用一切種智斷無明者，五住皆盡，如除根本，名斷惑普。
入法門普者，道前名修方便，道後所入名入法門。若二乘以一心入一定，一心作一，不得眾多，又為定所縛，故不名普。若歷別諸地淺深階差亦不名普，若入王三昧，一切三昧悉入其中，不起滅定，現諸威儀，故名法門普。
神通普者，大羅漢天眼照大千，支佛照百佛世界，菩薩照沙世界，皆緣境狹，發通亦偏，若緣實相修者，一發一切發，相似神通如上說，況真神通而非普耶？
方便普者，二種道前方便，修行中攝。道後又二：一者、法體，如入法門中說；二者、化用，如今說。逗機利物，稱適緣宜，一時圓遍，雖復種種運為，於法性實際而無損減，是名方便普。
說法普者，能以一妙音稱十法界機，隨其宜類，俱令解脫，如修羅琴，故名說法普。
成就眾生普者，一切世間及出世間所有事業皆菩薩所為，鑿井、造舟、神農嘗藥、云蔭日照，利益眾生，乃至利益一切賢圣，示教利喜，令入三菩提，是名成就眾生普。
供養諸佛普者，若作外事供養，以一時一食、一花一香普供養一切佛，無前無後，一時等供，於一塵中出種種塵亦復如是。若作內觀者，圓智導眾行，圓智名為佛，眾行資圓智，即是供養佛。若行資余智，不名供養普；眾行資圓智，是名供養普。
門者，從假入空，空通而假壅；從空入假，假通而空壅。偏通則非普，壅故非門。中道非空非假，正通實相，雙照二諦，故名普，正通故名門。普門圓通，義則無量，略舉其十，類則可知。
此品猶是普現三昧，化他流通也。文為三：一、問；二、答；三、聞品得益。問答兩番，初番問為二：初、經家敘時者，說東方菩薩竟，次說西方菩薩時也；說東方生善竟，次說西方生善時；說東方斷疑竟，次說西方斷疑時；說東方得道竟，次說西方得道時。
無盡意者，大品明空則無盡，大集明八十無盡門，凈名云：夫無盡者，非盡非無盡，故名無盡。摠三經，用三觀三智釋無盡也。意者，智也。無盡者，境也。智契於境，單從於境，應言無盡；單從於智，應言於意；境智合稱，故言無盡意也。一又意者，世出世之本也。二又意即法界中道，故言能觀心性，名為上定。三此約三智三觀釋名也。
興問者，大經云具二莊嚴，能問能答，無盡意前以慧莊嚴問觀世音慧莊嚴，佛以慧莊嚴答觀世音慧莊嚴也。
佛答為三：一、摠答；二、別答；三、勸持名答。摠為四：一、人數；二、遭苦；三、聞名稱號；四、得解脫。
自有多苦苦一人，多人受一苦，一人受多苦，一人受少苦。今文百千萬億眾生，多人也；受諸苦惱，多苦也。舉多顯少，多尚能救，況少苦耶？遭苦是惡，稱名是善，善惡合為機義也，而得解脫是應也。此是機感因緣，名觀世音。亦是人法因緣，乃至智斷因緣，名觀世音。後去例如此結名，不煩文。
別答為三：一、口機應；二、意機應；三、身機應。口又二：初明七難，次結。火難為四：一、持名是善；二、遭火是惡；三、應；四、結。於一難中例為三番：一、果報火，地獄已上，初禪已還，皆論機應；二、惡業火，地獄已上，非想已還，皆論機應；三、煩惱火，地獄已上，等覺已還，皆論機應。七難、三毒、二求，例皆如此。此義既廣，可以意知，不可文記。
身機為二：初二求，次結。求男有立愿、修行、德業，求女文略修行，正言禮拜是同，故略之。愿業各異，故重出之。結如文。
從是故眾生下，是勸持名，為三：勸持、格量、結嘆。上述勝名美德，不辨形質，若欲歸崇，宜持名字，是故勸持也。入大乘論云：法身唯一，應色則多。格六十二億應等一法身也。智者云：圓人唯一，偏人則多。格六十二億偏菩薩等一圓菩薩也。
第二番問，為三：云何游問身，云何說問口，方便問意，此圣人三密無謀之權，隨機適應也。
佛答亦三：一、別答；二、摠答；三、勸供養。應以者，答方便力也。現身，答其問游也。說法，答其問口也。凡有三十三身、十九說法云云。從成就下，結別開摠。別，文廣意狹。摠，答文狹意廣云云。從是故下，勸供養，此中見形聞法，故勸供養也。初勸，次受旨。受旨為六：奉命、不受、重奉、佛勸、即受、結，皆如文。
從持地下，是聞品功德云云。無等等者，九法界心不能等理，佛法界心能等此理，故無等而等也。又畢竟之理是無等，初緣畢竟理而發心，能等於理，故言無等等也。又心之與理俱不可得，將何物等何物而言無等等耶？心之與理俱不可說，不可說而說，說此心，等此理，故言無等等耳。初一是橫釋，次一是豎釋，次一非橫非豎釋也云云。
此翻摠持，摠持惡不起，善不失；又翻能遮、能持，能持善，能遮惡；此能遮邊惡，能持中善。眾經開遮不同，或專用治病，如那達居士；或專護法，如此文；或專用滅罪，如方等；或通用治病、滅罪、護經，如請觀音；或大明咒、無上明咒、無等等明咒，則非治病、非滅罪、非護經。若通方者，亦應兼；若論別者，幸須依經，勿乖教云云。
諸師或說：咒者，是鬼神王名，稱其王名，部落敬主，不敢為非，故能降伏一切鬼魅。
或云：咒者，如軍中之密號，唱號相應，無所訶問；若不相應，即執治罪。若不順咒者，頭破七分；若順咒者，則無過失。
或云：咒者，密默治惡，惡自休息。譬如微賤，從此國逃彼國，訛稱王子。彼國以公主妻之，多瞋難事。有一明人從其國來，主往說之，其人語主，若當瞋時說偈，偈云：無親游他國，欺誑一切人，麤食是常事，何勞復作瞋？說是偈時，默然瞋歇，後不復瞋。是主及一切人但聞斯偈，皆不知意。咒亦如是，密默遮惡，余無識者。
或云：咒者，是諸佛密語，如王索先陀婆，一切群下無有能識，唯有智臣乃能知之。咒亦如是，秖是一法，遍有諸力，病愈罪除，善生道合。
為此義故，皆存本音，譯人不翻，意在此也。惡世弘經，喜多惱難，以咒護之，使道流通也。文為四：一、問持經功德；二、答甚多；三、請以咒護；四、聞品得益。一、問，如文。二、答，有格量本，問多不，答甚多，格出功德，如文。請說咒有五番：一、藥王；二、勇施；三、毗沙門；四、持國；五、十女。藥王為四：一、請；二、說；三、嘆；四、印。下例有三，如文。十女為五：一、列名；二、請說；三、嘆；四、誓；五、印。夜叉翻捷疾鬼，羅剎翻食人鬼，二部是北方所領者。富單那，熱病鬼。吉遮，起尸鬼。若人若夜叉，俱有此鬼。毗陀羅，赤色鬼。揵陀羅，黃色鬼。烏摩勒，烏色鬼。阿跋摩羅，青色鬼。阿梨樹枝墮地，法爾破為七片。弒父母、破僧是三逆罪。外國油者，搗麻使生蟲，合壓之，規多汁益肥，此過尤也。斗秤輕出重入，欺盜之尤，近世有小斗出，大斗入，震銘其背，斯罪亦不輕也。
此因緣出他經，昔佛末法有四比丘，於法華經極生殷重，雖卷舒秘教，甘露未沾，日夜翹誠，晷刻無忘，嘆云：茍非其人乎？地非其處乎？世間紛愀，靜散相乖，直爾求閑，尚須厭棄，況崇道乎？於是結契山林，志欣佛慧，幽居日積，衣糧單罄，有待多煩，無時不乏。一餐喀喀，廢萬里之行；十旬九飯，屈云霄之志，可得言哉？其一人云：吾等四窮，尚不存身，法當安寄？君三人者，但以命奉道，莫慮朝中。我一人者，舍此身力，誓給所須。於是振錫門閭，以求供繼。自春至冬，周而復始，如仆奉大家，甘苦無喜慍。三人得展其誠，功圓事辦，一世之益，當無量生。
其一人者，數涉人間，屢逢聲色，坯器未火，難可護持。偶逢王出，車馬駢闐，旌旗噏赫，生心動念，愛彼光榮。功德薰修，隨念受報，人中天上，常得為王，福雖不貲，亦有限也。
三人得道，會而議云：我免籠樊，功由此王。其耽果報，增長有為，從此死已，不復為王，方沈火坑，良難可救，幸其未苦，正可開化。
其一人云：此王著欲而復邪見，若非愛鉤，無由可拔。一人可為端正婦，二作聰明兒，兒婦之言，必當從順。如宜設化，果獲改邪。
婦者，妙音菩薩是。昔二子者，今藥王、藥上二菩薩是。昔時王者，今華德菩薩是。所以白毫東召，升紫臺而西引；神咒護經，使流通而大益。說四圣之前緣，故名。
又妙莊嚴者，妙法功德莊嚴諸根也。此王往日於妙法有緣，道熏時熟，諸根應凈，生雖未獲，其理必臻，靈瑞感通，嘉名早立。例如善吉，雖未無諍，已號空生。故下文云：得清凈功德莊嚴三昧。以是義故，名妙莊嚴王也。
前品說咒護，今品說人護，人護尚爾，咒護彌良，普勸流通也。文為六：一、明事本；二、雙標能所；三、能化方便；四、所化得益；五、結會古今；六、聞品悟道。事本，如文。
彼佛法中下，第二、雙標能所。所化一人，能化三人，俱出其名，別顯二子福慧六度四弘，余經指此為十波羅蜜，橫法門也。三十七助道，豎法門也。余經為正道，行行為助道，今經指十度為正，呼此是助道也。禪度中具有三昧，道品中節節有三昧。更標七三昧者，廣顯法門耳。
從時彼佛下，第三、能化方便。文為三：一、時至；二、論議；三、現化。初、時至者，彼佛出世，常宣正法，於王緣弱，則非其時，若說法華，則其時矣。文云：彼佛將欲引導，說法華經。即其義也。第二、論議文中，子白母時至，母讓令化父，子怨出邪見家，母責令憂念，悉如文。從於是二子下，是第三、現化，現化應十八變，可具釋之。
從時父見子下，第四、所化得益。文為十：一、信子伏師，王睹邪變，或一或二，狹而且陋，見子所作，嘆未曾有，信其子而伏其師，問師是誰，我亦愿見。二、父王已信，宮中八萬四千又熟，白母稱慶，愿放出家，母亦聽之。三、重催父母，今正其時，佛難值故。四、化功已著，佛嘆功德。法華三昧者，攝一切法，歸一實相，如前說。離惡趣者，一往以三途為惡趣，具論二十五有，皆乖真起妄，悉是惡趣；今皆離之，即二十五三昧破二十五有也。佛集三昧者，即秘密之藏，佛集其中，唯佛行處，非余人也。五、俱詣佛所，聞法供養，見瑞歡喜。六、佛與受記。七、出家修行。八、稱嘆二子。九、佛述行高。十、嘆佛自誓。
佛贊善知識大有義，善知識能作佛事，此則外護善知識。示教利喜者，此則教授善知識。所謂化導令得見佛者，此則同行善知識。令入菩提，此則實際實相善知識。雜阿含云：善知識者，若貞良妻。此即外護義。又善知識者，如宗親財，此即同行義。又善知識如商主導，此即教授義。又善知識如子臥父懷，此即實際義也。
佛告大眾下，是結會古今。先結會，次結嘆二菩薩也。
說是下，聞品得道，如文。
大論、觀經同名遍吉，此經稱普賢，皆漢語，梵音邲輸颰陀，此云普賢。悲華云：我誓於穢惡世界行菩薩道，使得嚴凈，我行要當勝諸菩薩。寶藏佛言：以是因緣，今改汝字，名為普賢。此即三悉檀意，復是因緣解釋，又是行愿得名由來。從於念處，至四善根，通稱為普賢，別約世第一法鄰真近圣，稱之為賢，此三藏中說耳。
今明伏道之頂，其因周遍曰普；斷道之後，鄰于極圣曰賢。若十信是伏道之始，非頂非周，鄰于初圣之初，非後非極，乃至第十地亦非周極，況前諸位乎？今論等覺之位，居眾伏之頂，伏道周遍，故名為普；斷道才盡，所較無幾，鄰終際極，故名為賢。釋論引十四夜月如十五夜月，斯義明矣。此約圓教位釋後位普賢也。
勸發者，戀法之辭也。遙在彼國，具聞此經，始末既周，欲令自行化他永永無已，故自東自西而來勸發，具四悉檀意云云。文云：我為供養法華經故，自現其身，若見我身，甚大歡喜。已見我故，轉復精進，即得三昧及陀羅尼。得是陀羅尼故，無有非人能破壞者，亦復不為女人之所惑亂。三千大千世界微塵菩薩具普賢道。如此明文，即四悉檀而來勸發也。
上判流通為三：從十九行偈已後三品半，舉經力大以勸流通，下五品，舉菩薩化道力大以勸流通，此一品舉普賢誓愿力大以勸流通。分文為四：一、發來；二、勸發；三、述發；四、發益。
初、經家敘發來，為三：一、上供；二、下化；三、修敬。自在者，理一也。神通者，行一也。威德者，人一也。名聞者，教一也。又自在者，常也。神通者，樂也。威德者，我也。名聞者，凈也。言說如此，即一而四，德無不備，自在義焉。凈力故雨花，樂力故奏伎，神通故動地，自在力故隨意而雨，隨去隨雨，隨動隨奏，譬如大龍飛行不息，身邊云雨流起無窮。普賢及眷屬，以菩薩身，用四德力，來勸發四一，所逕歷處，自行上供，其事如此。
從又與諸天、龍下，所逕歷處，下化利益，隨他所宜，現八部像，略用二力，隨所堪任，其事如此。
三者、修敬，身旋面禮，如文。
勸發為二：一、請問勸發；二、誓愿勸發。有問有答。問者，遙聞經竟，戀法無已，遠來之志，志在勸發，是故更請正說，勸發自行，更請流通，勸發化他，如來若許，二途再演，光光無極，是故雙請也。
佛答，先摠，次別，三結。別列四法名，如文。其既雙請，如來巧答，略舉四以蔽諸。何者？四法之要，該括正通。何者？佛雖無偏，若能遠惡從善，反迷還正，開權知見，顯佛知見者，則稱可圣心，諸佛護念。若佛知見開，則般若照明，是植眾德本，亦是入正定聚，不亂不味，不取不舍，亦是發救眾生，當知此四與開權顯實，名異體同，無二無別。
又佛護念者，是開佛知見，植眾德本是示佛知見，發救眾生是悟佛知見，入正定聚是入佛知見。跡門之要，此四收矣。又跡則有本，從本開示悟入，故有跡中開示悟入，今開跡即顯本，本跡無二無別，以四法答其請正，於義明矣。
以四法答請流通，流通之方，唯三唯四，發救眾生是入如來室，入正定聚、佛所護念是著如來衣，植眾德本是坐如來座，是弘宣之要，即四而三。發救眾生是誓愿安樂行，入正定聚是意安樂行，植眾德本是口安樂行，護念是身安樂行，當知後四即前四也。
一答酬其兩請，舉四冠罩一經，法華之重演，斯經之再宣，遠來之勸發，其義如此。
三、結者，於如來滅後必得是經。舊云：能行四法，於未來世常手得是經。今謂不爾，上文云：諸法實相義，已為汝等說。又云：咸令眾生開示悟入佛之知見。蓋法華之正體，能行四法，必得此解，名解為經，此結其請正之問。若能運此解行，傳與他人，他人得斯信解，成初依人，能得真解，成第二、第三、第四依人，此結其請流通之問，此意不見，浪作余說耶？
白佛下，第二、誓愿勸發。文為二：一、護人；二、護法。護人為六：一、攘其外難。初摠攘其難，故言使無伺求得其便者是也；次別攘其難，舉十二非是也。
二、教其內法，凡三番教訓：初、行立讀誦，乘六牙白象，安慰其心；次、坐思惟，復乘六牙，教示其經，與其三昧也。陀羅尼，旋假入空也；百千旋者，旋空出假也。方便者，二為方便道，得入中道第一義諦也。後、三七一心精進，復乘六牙，示教利喜說咒，如文。
三、覆以神力，若聞若持，莫非神力，如文。
四、示勝因，若能五種法師，即三世佛所為種為熟為脫，此人同未來諸佛得脫，故言同普賢行。此人已於先佛植善，故言深種善根。此人為現佛所熟，故言手摩其頭。
五、示近果，但能書寫，近在忉利，具五法師，次在兜率，如文。
六、摠結，是故智者下是也。
從世尊！我今神力下，是第二、誓愿護法，如文。
第三、述發者，即是如來舉勝，述成其劣，增進行者勇銳弘宣。先述護法，云汝能如是外多利益，內積慈悲。又久劫已來，作如此護，我亦以佛之神力守護是法，況復汝耶？如文。
從若有人下，述其護人，雖不次第，述成意足。當知是人則見釋迦牟尼佛者，述其示身教法。其尚見我萬德果身，況汝因中六牙白象？其尚從佛口具足聞經，況汝所教忘失章句？其尚為佛口贊手摩，佛衣所覆，況汝因人陀羅尼覆耶？
從不貪著世樂下，述其舉因。廣舉因中無諸過惡，少欲知足，修普賢行，述勝因也。
從若如來滅後下，述其舉近果也。其人當詣道場，必成遠果，況近果耶？亦於現世得其近果，不但生天也。
從若人輕毀下，述其能攘外難。佛廣示毀者之罪，令知過必改，不相惱亂，非但持經者難滅，亦乃欲毀者福生。無毀無難，彼此安樂，曠濟無偏，慈之至也。
從應起遠迎，當如敬佛，述其結信者功德。
第四、從說是下，發益之文也。一、聞品益，旋陀羅尼是初地位，具普賢道是十地位。二、聞經益，大眾歡喜是也。歡喜如前說，此中云何猶稱聲聞？乃是經家存其本位耳。又經家稱其是大乘聲聞，以佛道聲令一切聞，斯義彌顯也。