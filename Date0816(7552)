尒時，佛告凈居天等諸天眾言：且置十方殑伽沙數三千大千世界有情皆發無上正等覺心。假使十方無邊世界一切有情皆發無上正等覺心，設有十方無邊世界一切有情，一一於彼諸菩薩所，皆持上妙衣服、飲食、臥具、醫藥及無量種上妙樂具，經如殑伽沙數大劫，以有所得而為方便，供養恭敬，尊重贊嘆。若菩薩乘諸善男子善女人等，於諸如來應正等覺及弟子等功德善根發起無倒隨喜回向所獲功德，甚多於前，無量無數，筭數譬喻所不能及。所以者何？此菩薩乘善男子等，所起無倒隨喜回向，以無所得而為方便，甚深般若波羅蜜多方便善巧所攝受故，稱法界故，最勝無比。彼諸有情所獲福聚，以有所得為方便故，於此所起隨喜回向，百分不及一，千分不及一，乃至鄔波尼殺曇分亦不及一。
諸天當知！且置是事。假使十方殑伽沙數三千大千世界有情皆發無上正等覺心，普於過去未來現在一切如來應正等覺所有戒薀、定薀、慧薀、解脫薀、解脫智見薀及余無量無邊佛法，若諸弟子所有善根，若余有情已集當集現集善根，如是一切合集稱量，以有相有所得為方便，現前隨喜回向無上正等菩提。若菩薩乘善男子等，發趣無上正等菩提，普於過去未來現在一切如來應正等覺所有戒薀、定薀、慧薀、解脫薀、解脫智見薀及余無量無邊佛法，若諸弟子所有善根，若余有情已集當集現集善根，如是一切合集稱量，現前發起最尊最勝，最上最妙，不可思議，不可稱量，無上無等隨喜俱行諸福業事。復持如是隨喜俱行諸福業事，與諸有情平等共有，回向無上正等菩提，如是所起隨喜回向，於前所起隨喜回向，百倍為勝，千倍為勝，乃至鄔波尼煞曇倍亦復為勝。所以者何？如是所起隨喜回向，無相無得而為方便，彼前所起隨喜回向，有相有得為方便故。
尒時，善現便白佛言：如世尊說：若菩薩乘善男子等發趣無上正等菩提，普於過去未來現在一切如來應正等覺及弟子等功德善根，如是一切合集稱量，現前發起最尊最勝，最上最妙，不可思議，不可稱量，無上無等隨喜俱行諸福業事。復持如是隨喜俱行諸福業事，與諸有情平等共有，回向無上正等菩提，如是所起隨喜回向，勝前所起隨喜回向乃至鄔波尼殺曇倍。世尊齊何說後所起隨喜回向，勝前所起隨喜回向，乃至鄔波尼殺曇倍？
佛告善現：是菩薩乘善男子等，於三世法不取不舍，不矜不蔑，非有所得，非無所得，無所分別，無異分別，無所觀見，無隨觀見，觀如是法皆是分別之所積集，達一切法無生無滅，無去無來，無集無散，無入無出，此中無法已、當、現生，亦無有法已、當、現滅，我應如法真如、法界，以無所得而為方便，發生隨喜回向無上正等菩提。善現當知！齊此所起隨喜回向，勝前所起有所得想，有所得見隨喜回向，乃至鄔波尼殺曇倍。
復次，善現！住菩薩乘善男子等，欲於過去未來現在諸佛世尊及弟子等，布施、凈戒、安忍、精進、靜慮、般若波羅蜜多相應善根，發生無倒隨喜回向，應作是念：如真解脫，布施亦尒；如真解脫，凈戒亦尒；如真解脫，安忍亦尒；如真解脫，精進亦尒；如真解脫，靜慮亦尒；如真解脫，般若亦尒；如真解脫，戒薀、定薀、慧薀、解脫薀、解脫智見薀亦尒；如真解脫，隨喜亦尒；如真解脫，隨喜俱行諸福業事亦尒；如真解脫，諸佛世尊獨覺亦尒；如真解脫，已般涅盤聲聞亦尒；如真解脫，過去已滅諸法亦尒；如真解脫，未來未生諸法亦尒；如真解脫，現在現轉諸法亦尒；如真解脫，過去諸佛弟子亦尒；如真解脫，未來諸佛弟子亦尒；如真解脫，現在十方無量無數無邊世界諸佛世尊弟子亦尒；如真解脫，一切功德善根亦尒。如諸法性無縛無解，無染無凈，無起無盡，無生無滅，無取無舍，我於如是功德善根現前隨喜，持此善根，與諸有情平等共有，以無移轉及無失壞、無相、無得而為方便，回向無上正等菩提。如是隨喜回向，非能隨喜回向，無所隨喜所回向故。如是所起隨喜回向，非轉非息，無生滅故。善現當知！是菩薩乘善男子等，所起無倒隨喜回向，勝前所起有相有得隨喜回向乃至鄔波尼殺曇倍。若菩薩摩訶薩成就如是隨喜回向，疾證無上正等菩提。
復次，善現！假使十方殑伽沙數三千大千世界有情皆發無上正等覺心，發趣無上正等菩提，方便善巧修菩薩行。復有十方殑伽沙數三千大千世界有情皆發無上正等覺心，發趣無上正等菩提。此諸菩薩，一一於彼諸菩薩眾，皆持上妙衣服、飲食、臥具、醫藥及無量種上妙樂具，經如殑伽沙等大劫，以有所得而為方便，供養恭敬，尊重贊嘆。若菩薩摩訶薩甚深般若波羅蜜多方便善巧所攝受故，普於過去未來現在諸佛世尊所有戒薀、定薀、慧薀、解脫薀、解脫智見薀，若諸獨覺所有戒薀、定薀、慧薀、解脫薀、解脫智見薀，若諸聲聞所有戒薀、定薀、慧薀、解脫薀、解脫智見薀，若余有情施、戒、修性三福業事，如是一切合集稱量，現前發起最尊最勝，最上最妙，不可思議，不可稱量，無上無等隨喜俱行諸福業事，復持如是隨喜俱行諸福業事，與諸有情平等共有，回向無上正等菩提。善現當知！如是菩薩隨喜回向諸福業事，勝前所說諸菩薩眾以有所得而為方便布施俱行諸福業事百倍、千倍乃至鄔波尼殺曇倍。所以者何？彼諸菩薩布施俱行諸福業事，以有所得而為方便；如是菩薩隨喜回向，以無所得為方便故。
復次，善現！且置十方殑伽沙數三千大千世界有情皆發無上正等覺心，發趣無上正等菩提，諸菩薩眾以有所得而為方便布施俱行諸福業事。假使十方殑伽沙數三千大千世界有情皆發無上正等覺心，發趣無上正等菩提，是諸菩薩各住殑伽沙數大劫，修身妙行，修語妙行，修意妙行，以有所得而為方便，受持凈戒。若菩薩摩訶薩甚深般若波羅蜜多方便善巧所攝受故，普於過去未來現在諸佛世尊所有戒薀、定薀、慧薀、解脫薀、解脫智見薀，若諸獨覺所有戒薀、定薀、慧薀、解脫薀、解脫智見薀，若諸聲聞所有戒薀、定薀、慧薀、解脫薀、解脫智見薀，若余有情施、戒、修性三福業事，如是一切合集稱量，現前發起最尊最勝，最上最妙，不可思議，不可稱量，無上無等隨喜俱行諸福業事，復持如是隨喜俱行諸福業事，與諸有情平等共有，回向無上正等菩提。善現當知！如是菩薩隨喜回向諸福業事，勝前所說諸菩薩眾以有所得而為方便凈戒俱行諸福業事百倍、千倍乃至鄔波尼殺曇倍。所以者何？彼諸菩薩凈戒俱行諸福業事，以有所得而為方便；如是菩薩隨喜回向，以無所得為方便故。
復次，善現！且置十方殑伽沙數三千大千世界有情皆發無上正等覺心，發趣無上正等菩提，諸菩薩眾以有所得而為方便凈戒俱行諸福業事。假使十方殑伽沙數三千大千世界有情皆發無上正等覺心，發趣無上正等菩提，是諸菩薩各住殑伽沙數大劫，為十方殑伽沙數三千大千世界有情呵毀凌辱，刀杖加害，以有所得而為方便，受行安忍。若菩薩摩訶薩甚深般若波羅蜜多方便善巧所攝受故，普於過去未來現在諸佛世尊所有戒薀、定薀、慧薀、解脫薀、解脫智見薀，若諸獨覺所有戒薀、定薀、慧薀、解脫薀、解脫智見薀，若諸聲聞所有戒薀、定薀、慧薀、解脫薀、解脫智見薀，若余有情施、戒、修性三福業事，如是一切合集稱量，現前發起最尊最勝，最上最妙，不可思議，不可稱量，無上無等隨喜俱行諸福業事，復持如是隨喜俱行諸福業事，與諸有情平等共有，回向無上正等菩提。善現當知！如是菩薩隨喜回向諸福業事，勝前所說諸菩薩眾以有所得而為方便安忍俱行諸福業事百倍、千倍乃至鄔波尼殺曇倍。所以者何？彼諸菩薩安忍俱行諸福業事，以有所得而為方便；如是菩薩隨喜回向，以無所得為方便故。
復次，善現！且置十方殑伽沙數三千大千世界有情皆發無上正等覺心，發趣無上正等菩提，諸菩薩眾以有所得而為方便安忍俱行諸福業事。假使十方殑伽沙數三千大千世界有情皆發無上正等覺心，發趣無上正等菩提，是諸菩薩各住殑伽沙數大劫，不坐不臥，不睡眠，以有所得而為方便，受行精進。若菩薩摩訶薩甚深般若波羅蜜多方便善巧所攝受故，普於過去未來現在諸佛世尊所有戒薀、定薀、慧薀、解脫薀、解脫智見薀，若諸獨覺所有戒薀、定薀、慧薀、解脫薀、解脫智見薀，若諸聲聞所有戒薀、定薀、慧薀、解脫薀、解脫智見薀，若余有情施、戒、修性三福業事，如是一切合集稱量，現前發起最尊最勝，最上最妙，不可思議，不可稱量，無上無等隨喜俱行諸福業事，復持如是隨喜俱行諸福業事，與諸有情平等共有，回向無上正等菩提。善現當知！如是菩薩隨喜回向諸福業事，勝前所說諸菩薩眾以有所得而為方便精進俱行諸福業事百倍、千倍乃至鄔波尼殺曇倍。所以者何？彼諸菩薩精進俱行諸福業事，以有所得而為方便；如是菩薩隨喜回向，以無所得為方便故。
復次，善現！且置十方殑伽沙數三千大千世界有情皆發無上正等覺心，發趣無上正等菩提，諸菩薩眾以有所得而為方便精進俱行諸福業事。假使十方殑伽沙數三千大千世界有情皆發無上正等覺心，發趣無上正等菩提，是諸菩薩各住殑伽沙數大劫，離諸散動，心住一緣，以有所得而為方便，受行靜慮。若菩薩摩訶薩甚深般若波羅蜜多方便善巧所攝受故，普於過去未來現在諸佛世尊所有戒薀、定薀、慧薀、解脫薀、解脫智見薀，若諸獨覺所有戒薀、定薀、慧薀、解脫薀、解脫智見薀，若諸聲聞所有戒薀、定薀、慧薀、解脫薀、解脫智見薀，若余有情施、戒、修性三福業事，如是一切合集稱量，現前發起最尊最勝，最上最妙，不可思議，不可稱量，無上無等隨喜俱行諸福業事，復持如是隨喜俱行諸福業事，與諸有情平等共有，回向無上正等菩提。善現當知！如是菩薩隨喜回向諸福業事，勝前所說諸菩薩眾以有所得而為方便靜慮俱行諸福業事百倍、千倍乃至鄔波尼殺曇倍。所以者何？彼諸菩薩靜慮俱行諸福業事，以有所得而為方便；如是菩薩隨喜回向，以無所得為方便故。
復次，善現！且置十方殑伽沙數三千大千世界有情皆發無上正等覺心，發趣無上正等菩提，諸菩薩眾以有所得而為方便靜慮俱行諸福業事。假使十方殑伽沙數三千大千世界有情皆發無上正等覺心，發趣無上正等菩提，是諸菩薩各住殑伽沙數大劫，思惟觀察諸法性相，以有所得而為方便，受行般若及余善根。若菩薩摩訶薩甚深般若波羅蜜多方便善巧所攝受故，普於過去未來現在諸佛世尊所有戒薀、定薀、慧薀、解脫薀、解脫智見薀，若諸獨覺所有戒薀、定薀、慧薀、解脫薀、解脫智見薀，若諸聲聞所有戒薀、定薀、慧薀、解脫薀、解脫智見薀，若余有情施、戒、修性三福業事，如是一切合集稱量，現前發起最尊最勝，最上最妙，不可思議，不可稱量，無上無等隨喜俱行諸福業事，復持如是隨喜俱行諸福業事，與諸有情平等共有，回向無上正等菩提。善現當知！如是菩薩隨喜回向諸福業事，勝前所說諸菩薩眾以有所得而為方便般若及余善根俱行諸福業事百倍、千倍乃至鄔波尼殺曇倍。所以者何？彼諸菩薩般若及余善根俱行諸福業事，以有所得而為方便；如是菩薩隨喜回向，以無所得為方便故。
尒時，舍利子白佛言：世尊！甚深般若波羅蜜多當知即是一切智性，善能成辦一切智智。
尒時，佛告舍利子言：如是！如是！如汝所說。
時舍利子復白佛言：甚深般若波羅蜜多能作照明，皆應敬禮，世間諸法不能染污，能遣昏翳，能發光明，能施利安，為上首，與諸盲者作凈眼目，與涉闇徒作明燈炬，引失道者令入正路，顯諸法性即薩婆若，示一切法無滅無生，是諸菩薩摩訶薩母，無依護者為作依護，能除一切生死苦惱，開示諸法無性為性，能令諸佛具轉三轉十二行相無上法輪。世尊！諸菩薩摩訶薩於深般若波羅蜜多應云何住？
尒時，佛告舍利子言：諸菩薩摩訶薩於深般若波羅蜜多應如佛住，思惟敬事甚深般若波羅蜜多，應如思惟敬事於佛。
時天帝釋竊作是念：今舍利子何因何緣問佛斯事？念已，便問舍利子言：以何因緣而作是問？
時舍利子告帝釋言：前佛世尊說諸菩薩摩訶薩眾甚深般若波羅蜜多方便善巧所攝受故，所起隨喜回向俱行諸福業事，疾能證得一切智智，勝有所得諸菩薩等布施、凈戒、安忍、精進、靜慮、般若及余善根，由此因緣，故問斯事。憍尸迦！如生盲眾，若百若千，無凈眼者方便引導，近尚不能趣入正道，況能遠達豐樂大城。如是前五波羅蜜多諸生盲眾，若無般若波羅蜜多凈眼者導，尚不能趣菩薩正道，況能證入薩婆若城。憍尸迦！布施等五波羅蜜多，要由般若波羅蜜多，名有目者。復由般若波羅蜜多之所攝受，名到彼岸。
時舍利子復白佛言：云何菩薩摩訶薩引發般若波羅蜜多？
佛告舍利子：諸菩薩摩訶薩引發般若波羅蜜多，如引發色受想行識。舍利子！如五取薀不應引發，甚深般若波羅蜜多應知亦尒。舍利子！如五取薀不引發故，說名引發；甚深般若波羅蜜多亦復如是，不引發故，說名引發。
時舍利子復白佛言：諸菩薩摩訶薩如是引發甚深般若波羅蜜多，為成何法？
佛告舍利子：諸菩薩摩訶薩如是引發甚深般若波羅蜜多，於一切法都無所成，於一切法無所成故，乃名般若波羅蜜多。
時天帝釋便白佛言：甚深般若波羅蜜多豈不能成一切智智？
尒時，佛告天帝釋言：如是！如是！如汝所說。甚深般若波羅蜜多亦不能成一切智智。何以故？憍尸迦！如有所得不能成故，如有名想不能成故，如有起造不能成故。
時天帝釋復白佛言：甚深般若波羅蜜多云何說成一切智智？
尒時，佛告天帝釋言：甚深般若波羅蜜多於所引發一切智智無所成故，說名為成。
時天帝釋復白佛言：甚奇！世尊！希有！善逝！甚深般若波羅蜜多不為生滅一切法故，出現世間，不為成壞一切法故，出現世間，而與世間作大饒益。
尒時，具壽善現便白佛言：世尊！若菩薩摩訶薩起如是想：甚深般若波羅蜜多於一切法若生若滅，若成若壞。是菩薩摩訶薩即便舍、遠甚深般若波羅蜜多。
佛告善現：如是！如是！復有因緣，諸菩薩摩訶薩舍、遠如是甚深般若波羅蜜多，謂起是想：甚深般若波羅蜜多無所有，非真實，不堅固，不自在。是菩薩摩訶薩即便舍、遠甚深般若波羅蜜多。所以者何？甚深般若波羅蜜多非有非無，非虛非實，非堅固非不堅固，非自在非不自在，於一切法無分別故。
具壽善現復白佛言：佛說如是甚深般若波羅蜜多，為顯何法？
佛告善現：我說如是甚深般若波羅蜜多都無所顯。所以者何？於此般若波羅蜜多甚深教中，不顯示色，亦不顯示受想行識；不顯示預流果，亦不顯示一來、不還、阿羅漢果、獨覺菩提；亦不顯示一切菩薩摩訶薩行、諸佛無上正等菩提。
具壽善現復白佛言：甚深般若波羅蜜多即是廣大波羅蜜多。
佛告善現：汝緣何意，作如是說：甚深般若波羅蜜多即是廣大波羅蜜多？
善現答言：甚深般若波羅蜜多於色不作大不作小，於受想行識亦不作大不作小；於色不作集不作散，於受想行識亦不作集不作散；於色不作有力不作無力，於受想行識亦不作有力不作無力。如是乃至於諸如來應正等覺不作大不作小，於佛所得一切智智亦不作大不作小；於諸如來應正等覺不作集不作散，於佛所得一切智智亦不作集不作散；於諸如來應正等覺不作有力不作無力，於佛所得一切智智亦不作有力不作無力。所以者何？五薀乃至一切智智非大非小，非集非散，非有力非無力，以一切法自性空故。若菩薩摩訶薩起如是想，非行般若波羅蜜多。所以者何？如是諸想，非深般若波羅蜜多等流果故。
甚深般若波羅蜜多無如是想：我當度脫若干有情入無余依般涅盤界。若有此想，是則名為大有所得，非有所得能有所辦。所以者何？有情無生故，當知般若波羅蜜多亦無生。有情無自性故，當知般若波羅蜜多亦無自性。有情遠離故，當知般若波羅蜜多亦遠離。有情不可思議故，當知般若波羅蜜多亦不可思議。有情無壞法故，當知般若波羅蜜多亦無壞法。有情無覺知故，當知般若波羅蜜多亦無覺知。有情如義無證覺故，當知般若波羅蜜多如義亦無證覺。有情力不成就故，當知般若波羅蜜多力亦不成就。世尊！我緣此意，故作是說：甚深般若波羅蜜多即是廣大波羅蜜多。所以者何？甚深般若波羅蜜多辦大事故。
尒時，舍利子白佛言：世尊！若菩薩摩訶薩於深般若波羅蜜多能深信解，無疑無惑，亦不迷謬，是菩薩摩訶薩從何處沒，來生此間？行深般若波羅蜜多已經幾時，於深法義，能隨覺了？
佛告舍利子：是菩薩摩訶薩從十方界所事諸佛法會中沒，來生此間。是菩薩摩訶薩行深般若波羅蜜多已經無量無數大劫，於深法義，能隨覺了。所以者何？若菩薩摩訶薩從他方界所事諸佛法會中沒，來生此者，是菩薩摩訶薩已多親近諸佛世尊，曾問此中甚深法義，於深般若波羅蜜多若見若聞，便作是念：我今見佛，聞佛所說。由此因緣，若聞宣說甚深般若波羅蜜多，屬耳聽聞，恭敬信受，於深法義，斷諸疑惑。舍利子！是菩薩摩訶薩已曾供養無量諸佛，行深般若波羅蜜多已經多劫，故於今生能辦是事。
尒時，善現便白佛言：甚深般若波羅蜜多為可聽聞，為可觀察，為可引發，為可憶念，為可示現是此是彼，為可顯了處、時差別，為可宣說諸行、狀、相，顯示般若波羅蜜多甚深義不？
佛言：不也。善現當知！甚深般若波羅蜜多非薀、界、處自性差別可能顯示。所以者何？以一切法畢竟遠離，非遠離法可能顯示甚深般若波羅蜜多。善現當知！甚深般若波羅蜜多離薀、界、處亦不能覺。所以者何？即薀、界、處能覺諸法畢竟遠離，說名般若波羅蜜多，是故般若波羅蜜多與薀、界、處無二無別。善現當知！即一切法畢竟空故、性遠離故、永寂靜故，名不可得，即不可得，說名般若波羅蜜多。善現當知！若時無想亦無等想施設言說，是時名為甚深般若波羅蜜多。
具壽善現復白佛言：諸菩薩摩訶薩積行久如，能勤修學甚深般若波羅蜜多？
佛告善現：此應分別，以諸菩薩根差別故。善現當知！有菩薩摩訶薩從初發心，遇真善友方便攝受，即能修學甚深般若波羅蜜多。是菩薩摩訶薩有方便善巧故，不謗正法，不見諸法有增有減，常不遠離菩薩正行，常不遠離諸佛、菩薩，種善根，身心清凈，嚴凈佛土，成熟有情，疾能證得一切智智。
有菩薩乘善男子等，雖曾得見多百千佛，於諸佛所，修行梵行，而有所得為方便故，不能修學甚深般若波羅蜜多，聞說如是甚深般若波羅蜜多，不生信解，即便舍去。所以者何？是菩薩乘善男子等，過去佛所曾聞宣說甚深般若波羅蜜多，不生恭敬；不恭敬故，不數聽聞；不數聞故，不能親近；不親近故，不能請問；不請問故，不能信解；不信解故，舍眾而去。由此因緣，造作增長匱正法業，由宿習力，今聞說此甚深般若波羅蜜多，還復舍去，不生恭敬，不能信受；不信受故，若身若心，皆不和合；不和合故，於此般若波羅蜜多甚深義趣不能解了。彼於般若波羅蜜多甚深義趣不能信受，不能聽聞，不能解了，不能觀察，造作增長匱正法業；由此業故，造作增長惡慧罪業；由此業故，聞深般若波羅蜜多，毀謗厭舍。
善現當知！是菩薩乘善男子等，毀謗厭舍甚深般若波羅蜜多，當知即為毀謗厭舍三世諸佛一切智智。由此因緣，造作增長極重惡業，由此業故，墮大地獄，經歷多時，受諸劇苦，謂彼宿習重惡業故，覺慧善根皆悉微劣，薄福德故，自損損他，於佛法僧雖成少分信受樂欲，而愚癡故，不能思擇正法淺深。自於大乘毀謗厭舍，亦令新學正法有情於大乘教毀謗厭舍，言：深般若波羅蜜多非真佛語，不應修學。彼既令他毀謗般若，自於般若亦深毀謗；彼既毀謗甚深般若，於薩婆若亦深毀謗；由深毀謗薩婆若力，於佛法僧亦深毀謗，因斯造作極重惡業。由此惡業增長因緣，墮大地獄，受諸劇苦，多百千歲，不得解脫。
彼罪重故，於此世界，從一大地獄至一大地獄，乃至火劫、水劫、風劫未起已來，受諸劇苦。若此世界火、水、風劫隨一起時，彼重惡業猶未盡故，死已轉生他方世界，與此同類大地獄中，多百千歲受諸劇苦。彼罪重故，於他方界，從一大地獄至一大地獄，乃至火劫、水劫、風劫未起已來，受諸劇苦。若他方界火、水、風劫隨一起時，彼重惡業猶未盡故，死已轉生余他方界，與此同類大地獄中，多百千歲受諸劇苦。彼罪重故，於余方界，從一大地獄至一大地獄，乃至火劫、水劫、風劫未起已來，受諸劇苦。如是展轉遍歷十方大地獄中，受諸劇苦。若彼諸余十方世界火劫、水劫、風劫起時，彼重惡業猶未盡故，死已還生此堪忍界大地獄中，從一大地獄至一大地獄，乃至火劫、水劫、風劫未起已來，受諸劇苦。若此世界火、水、風劫隨一起時，彼重惡業猶未盡故，死已復生他余世界，遍歷十方大地獄中，受諸劇苦。
如是輪回，經無數劫，彼謗法罪業勢稍微，從地獄出，墮傍生趣，如前展轉自界他方，多劫輪回，受種種苦。彼謗法罪業勢稍薄，免傍生趣，墮鬼趣中，此界他方輪回，展轉受種種苦，經無數劫。彼謗法業余勢將盡，出餓鬼趣，來生人中，雖得為人，而居下賤，盲聾、瘖瘂、多病、貧窮、丑陋、頑愚，人皆輕誚，隨所生處，少樂多苦，嘗不聞有佛法僧名。所以者何？彼語惡業謗三寶故，受如是類圓滿苦果。
尒時，舍利子白佛言：世尊！毀謗法罪與無間業，此二惡行為相似不？
尒時，佛告舍利子言：勿謂此罪似無間業。所以者何？五無間業雖感重苦，而不可比毀謗正法，謂彼聞說甚深般若波羅蜜多，毀謗拒逆，言：此般若波羅蜜多非真佛語，不應修學，非法非律，非大師教。由此因緣，其罪極重。舍利子！是謗法人自謗正法，亦教他謗；自壞其身，亦令他壞；自飲毒藥，亦令他飲；自失生天解脫樂果，亦令他失；自持其身足地獄火，亦令他足；自不信解甚深般若波羅蜜多，亦教他人令不信解；迷謬顛倒，自沈苦海，亦令他溺。舍利子！我於如是甚深般若波羅蜜多尚不欲令謗正法者聞其名字，況為彼說。舍利子！謗正法者，我尚不聽住菩薩乘善男子等聞其名字，況當眼見，豈許共住？舍利子！謗正法者，我尚不聽被服袈裟，況受供養。何以故？舍利子！諸有毀謗甚深般若波羅蜜多，當知彼名壞正法者，墮黑闇類，如穢蝸螺，自污污他，如爛糞聚。諸有信用壞法者言，亦受如前所說大苦。
時舍利子復白佛言：何緣如來不說如是壞正法者當墮惡趣所受形貌、身量大小？
佛告舍利子：止！不應說壞正法者當來所受形貌、身量。所以者何？我若具說彼趣形量，彼聞驚怖，當吐熱血，便致命終，或近死苦，心頓憂惱，如中毒箭，身漸枯顇，如被截苗。恐彼聞說謗正法者當受如是大丑苦身，徒自驚惶，喪失身命，我愍彼故，不為汝說。時舍利子第二、第三重請如來說彼形量，明誡後世，令知謗法獲大苦身，不造斯罪。
尒時，佛告舍利子言：我前所說壞正法罪，受惡趣苦，足為明誡，當來自類善男子等，聞我前說謗法罪報，寧舍身命，終不謗法，勿我未來當受斯苦。
尒時，善現便白佛言：諸有聰明善男子等，聞佛所說謗正法人，於當來世久受大苦，應善護持身語意業。所以者何？勿我由此語惡業故，惡趣人中長時受苦。世尊！造作增長壞正法業，豈不由習諸惡業耶？
佛告善現：如是！如是！於我正法毗奈耶中，當有愚癡諸出家者，彼雖稱我為其大師，而於我說甚深般若波羅蜜多毀謗拒逆。善現當知！若有毀謗甚深般若，則為毀謗無上菩提；若有毀謗無上菩提，則為毀謗一切智智；若有毀謗一切智智，則為毀謗佛法僧寶；若有毀謗佛法僧寶，則便攝受無邊罪業；若有攝受無邊罪業，則便攝受無邊苦報。
具壽善現復白佛言：彼愚癡人幾因緣故，毀謗如是甚深般若波羅蜜多？
佛告善現：由四因緣。何等為四？一者、為諸邪魔所扇惑故；二者、於甚深法不信解故；三者、不勤精進，耽著五薀，諸惡知識所攝受故；四者、多懷瞋恚，樂行惡法，好自高舉，輕凌他故。彼愚癡人由具如是四因緣故，毀謗般若波羅蜜多，由此當來受諸劇苦。
