達觀禪師嘗謂余曰：禪家綱宗若兵符，信陵君以百騎入晉鄙軍中，椎殺主將而奪其軍六十萬眾，莫敢誰何，兵符在手耳。五家宗派各有綱宗，綱宗一得，則殺活在己，凡圣莫測。至於家里人，雖數千里外，一言相聞，便能鑒定是某家兒孫，寧令野狐外道群起為妖祥哉？此覺范著書意也。
其言曰：祖宗門風壁立萬仞，而子孫畏之，喜行平易坦涂。譬如衣冠稱孔門弟子而毀易系辭，即三尺童子笑之矣。痛哉言乎！孟軻氏欲正人心，息邪說，以衛孔氏之道，且曰：予豈好辨哉？予不得已也。然卒賴其言而孔氏之道至今不廢。嗟乎！祖師涂毒鼓，千歲之下猶有聞而死者，覺范之功豈可誣哉？今去覺范之時又遠，宗風不絕如發。達觀師慨然任之，欲倡明綱宗以息魔外，今之覺范也。
故亟欲廣其遺書，先命密藏開公募刻僧寶傳已，因介如石公勸鄉大夫包先生刻智證傳已，又因包先生勸顧邑侯務遠刻此錄。邑侯，海虞人，余同年進士，嘗師管登之先生，友瞿嚴諸君子，其菩提種子深矣！刻既成，索余跋語，余方束於教，即宗門事，如盲人摸象，安能有言？獨謂握兵符者惟大將，提綱宗者唯悟心人。覺范得法於云庵，故能拈五家宗旨示人，如庖丁解牛，無不湊拍，所謂兵隨將轉，符到令行者也。今之人，全無實悟，而習學棒喝機緣欲以誑人，正以自誑，則祖師綱宗無乃借寇兵資盜糧與？故曰：有伊尹之志則可，無伊尹之志則篡也。是又覺范與達觀師意也。讀覺范書者，其尚先務悟心哉！其尚先務悟心哉！
