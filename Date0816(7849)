如是我聞：
一時，薄伽梵在王舍城鷲峰山頂，於最清凈甚深法界，諸佛之境，如來所居，與大苾蒭眾九萬八千人，皆是阿羅漢，能善調伏，如大象王，諸漏已除，無復煩惱，心善解脫，慧善解脫，所作已畢，舍諸重檐，逮得己利，盡諸有結，得大自在，住清凈戒，善巧方便，智慧莊嚴，證八解脫，已到彼岸。其名曰：具壽阿若憍陳如、具壽阿說侍多、具壽婆濕波、具壽摩訶那摩、具壽婆帝利迦、大迦攝波、優樓頻螺迦攝、伽耶迦攝、那提迦攝、舍利子、大目乾連。惟阿難陀住於學地。如是等諸大聲聞各於晡時從定而起，往詣佛所，頂禮佛足，右遶三匝，退坐一面。
復有菩薩摩訶薩百千萬億人俱，有大威德，如大龍王；名稱普聞，眾所知識；施戒清凈，常樂奉持；忍行精勤，經無量劫；超諸靜慮，系念現前；開闡慧門，善修方便，自在游戲微妙神通；逮得摠持，辯才無盡；斷諸煩惱，累染皆亡，不久當成一切種智，降魔軍眾，而擊法鼓，制諸外道，令起凈心；轉妙法輪，度人天眾，十方佛土悉已莊嚴，六趣有情無不蒙益；成就大智，具足大忍，住大慈悲心，有大堅固力，歷事諸佛，不般涅盤，發弘誓心，盡未來際廣於佛所深種凈因，於三世法悟無生忍，逾於二乘所行境界；以大善巧化導世間，於大師教悉能敷演秘密之法，甚深空性皆已了知，無復疑惑。其名曰：無障礙轉法輪菩薩、常發心轉法輪菩薩、常精進菩薩、不休息菩薩、慈氏菩薩、妙吉祥菩薩、觀自在菩薩、摠持自在王菩薩、大辯莊嚴王菩薩、妙高山王菩薩、大海深王菩薩、寶幢菩薩、大寶幢菩薩、地藏菩薩、虛空藏菩薩、寶手自在菩薩、金剛手菩薩、歡喜力菩薩、大法力菩薩、大莊嚴光菩薩、大金光莊嚴菩薩、凈戒菩薩、常定菩薩、極清凈慧菩薩、堅固精進菩薩、心如虛空菩薩、不斷大愿菩薩、施藥菩薩、療諸煩惱病菩薩、醫王菩薩、歡喜高王菩薩、得上授記菩薩、大云凈光菩薩、大云持法菩薩、大云名稱喜樂菩薩、大云現無邊稱菩薩、大云師子吼菩薩、大云牛王吼菩薩、大云吉祥菩薩、大云寶德菩薩、大云日藏菩薩、大云月藏菩薩、大云星光菩薩、大云火光菩薩、大云電光菩薩、大云雷音菩薩、大云慧雨充遍菩薩、大云清凈雨王菩薩、大云花樹王菩薩、大云青蓮花香菩薩、大云寶栴檀香清涼身菩薩、大云除闇菩薩、大云破瞖菩薩。如是等無量大菩薩眾各於晡時從定而起，往詣佛所，頂禮佛足，右遶三匝，退坐一面。
復有梨車毗童子五億八千，其名曰：師子光童子、師子慧童子、法授童子、因陀羅授童子、大光童子、大猛童子、佛護童子、法護童子、僧護童子、金剛護童子、虛空護童子、虛空吼童子、寶藏童子、吉祥妙藏童子。如是等人而為上首，悉皆安住無上菩提，於大乘中深信歡喜。各於晡時往詣佛所，頂禮佛足，右遶三匝，退坐一面。
復有四萬二千天子，其名曰：喜見天子、喜悅天子、日光天子、月髻天子、明慧天子、虛空凈慧天子、除煩惱天子、吉祥天子。如是等天子而為上首，皆發弘愿，護持大乘，紹隆正法，能使不絕。各於晡時往詣佛所，頂禮佛足，右遶三匝，退坐一面。
復有二萬八千龍王：蓮華龍王、瞖羅葉龍王、大力龍王、大吼龍王、小波龍王、持駃水龍王、金面龍王、如意龍王。如是等龍王而為上首，於大乘法常樂受持，發深信心，稱揚擁護，各於晡時往詣佛所，頂禮佛足，右遶三匝，退坐一面。
復有三萬六千諸藥叉眾，毗沙門天王而為上首，其名曰：庵婆藥叉、持庵婆藥叉、蓮花光藏藥叉、蓮花面藥叉、顰眉藥叉、現大怖藥叉、動地藥叉、吞食藥叉。是等藥叉悉皆愛樂如來正法，深心護持，不生疲懈。各於晡時往詣佛所，頂禮佛足，右遶三匝，退坐一面。
復有四萬九千揭路茶王，香象勢力王而為上首，及余健闥婆、阿蘇羅、緊那羅、莫呼洛伽等，山、林、河、海一切神仙，并諸大國所有王眾、中宮后妃、凈信男女、人天大眾，悉皆云集，咸愿擁護無上大乘，讀誦、受持、書寫、流布。各於晡時往詣佛所，頂禮佛足，右遶三匝，退坐一面。
如是等聲聞、菩薩、人天大眾、龍神八部既云集已，各各至心合掌恭敬，瞻仰尊容，目未曾舍，愿樂欲聞殊勝妙法。
爾時，薄伽梵於日晡時從定而起，觀察大眾而說頌曰：
金光明妙法，最勝諸經王，甚深難得聞，諸佛之境界。
我當為大眾，宣說如是經，并四方四佛，威神共加護。
東方阿閦尊，南方寶相佛，西方無量壽，北方天鼓音。
我復演妙法，吉祥懺中勝，能滅一切罪，凈除諸惡業，
及消眾苦患，常與無量樂，一切智根本，諸功德莊嚴。
眾生身不具，壽命將損減，諸惡相現前，天神皆舍離，
親友懷瞋恨，眷屬悉分離，彼此共乖違，珍財皆散失。
惡星為變怪，或被邪蠱侵，若復多憂愁，眾苦之所逼，
睡眠見惡夢，因此生煩惱，是人當澡浴，應著鮮潔衣，
於此妙經王，甚深佛所贊，專注心無亂，讀誦聽受持。
由此經威力，能離諸災橫，及余眾苦難，無不皆除滅。
護世四王眾，及大臣眷屬，無量諸藥叉，一心皆擁衛。
大辯才天女，尼連河水神，訶利底母神，堅牢地神眾，
梵王帝釋主，龍王緊那羅，及金翅鳥王，阿蘇羅天眾。
如是天神等，并將其眷屬，皆來護是人，晝夜常不離。
我當說是經，甚深佛行處，諸佛秘密教，千萬劫難逢。
若有聞是經，能為他演說，若心生隨喜，或設於供養。
如是諸人等，當於無量劫，常為諸天人，龍神所恭敬。
此福聚無量，數過於沙，讀誦是經者，當獲斯功德。
亦為十方尊，深行諸菩薩，擁護持經者，令離諸苦難。
供養是經者，如前澡浴身，飲食及香花，起慈悲意。
若欲聽是經，令心凈無垢，常生歡喜念，能長諸功德。
若以尊重心，聽聞是經者，善生於人趣，遠離諸苦難。
彼人善根熟，諸佛之所贊，方得聞是經，及以懺悔法。
爾時，王舍大城有一菩薩摩訶薩名曰妙幢，已於過去無量俱胝那庾多百千佛所承事供養，殖諸善根。是時，妙幢菩薩獨於靜處作是思惟：以何因緣，釋迦牟尼如來壽命短促，惟八十年？復作是念：如佛所說，有二因緣，得壽命長。云何為二？一者、不害生命；二者、施他飲食。然釋迦牟尼如來曾於無量百千萬億無數大劫不害生命，行十善道，常以飲食惠施一切饑餓眾生，乃至己身血肉骨髓亦持施與，令得飽滿，況余飲食。
時彼菩薩於世尊所作是念時，以佛威力，其室忽然廣博嚴凈，帝青、琉璃、種種眾寶雜彩間飾，如佛凈土，有妙香氣，過諸天香，芬馥充滿。於其四面各有上妙師子之座，四寶所成，以天寶衣而敷其上。復於此座有妙蓮花、種種珍寶以為嚴飾，量等如來，自然顯現。於蓮花上有四如來：東方不動、南方寶相、西方無量壽、北方天鼓音。是四如來各於其座加趺而坐，放大光明，周遍照耀王舍大城及此三千大千世界，乃至十方河沙等諸佛國土，雨諸天花，奏諸天樂。
爾時，於此贍部洲中及三千大千世界所有眾生，以佛威力，受勝妙樂，無有乏少。若身不具，皆蒙具足，盲者能視，聾者得聞，啞者能言，愚者得智；若心亂者，得本心；若無衣者，得衣服；被惡賤者，人所敬；有垢穢者，身清潔。於此世間所有利益未曾有事，悉皆顯現。
爾時，妙幢菩薩見四如來及希有事，歡喜踴躍，合掌一心，瞻仰諸佛殊勝之相，亦復思惟釋迦牟尼如來無量功德，惟於壽命生疑惑心：云何如來功德無量，壽命短促，唯八十年？
爾時，四佛告妙幢菩薩言：善男子！汝今不應思忖如來壽命長短。何以故？善男子！我等不見諸天、世間梵、魔、沙門、婆羅門等人及非人有能算知佛之壽量，知其齊限，惟除無上正遍知者。
時四如來欲說釋迦牟尼佛所有壽量，以佛威力，欲、色界天，諸龍、鬼神、健闥婆、阿蘇羅、揭路茶、緊那羅、莫呼洛伽及無量百千億那庾多菩薩摩訶薩悉來集會，入妙幢菩薩凈妙室中。
爾時，四佛於大眾中欲顯釋迦牟尼如來所有壽量，而說頌曰：
一切諸海水，可知其渧數，無有能數知，釋迦之壽量。
析諸妙高山，如芥可知數，無有能數知，釋迦之壽量。
一切大地土，可知其塵數，無有能數知，釋迦之壽量。
假使量虛空，可得盡邊際，無有能度知，釋迦之壽量。
若人住億劫，盡力常算數，亦復不能知，世尊之壽量。
不害眾生命，及施於飲食，由斯二種因，得壽命長遠。
是故大覺尊，壽命難知數，如劫無邊際，壽量亦如是。
妙幢汝當知！不應起疑惑，最勝壽無量，莫能知數者。
爾時，妙幢菩薩聞四如來說釋迦牟尼佛壽量無限，白言：世尊！云何如來示現如是短促壽量？
時四世尊告妙幢菩薩言：善男子！彼釋迦牟尼佛於五濁世出現之時，人壽百年，稟性下劣，善根微薄，復無信解。此諸眾生多有我見、人見、眾生、壽者、養育、邪見、我我所見、斷常見等。為欲利益此諸異生及眾外道如是等類，令生正解，速得成就無上菩提，是故釋迦牟尼如來示現如是短促壽命。
善男子！然彼如來欲令眾生見涅盤已，生難遭想、憂苦等想，於佛世尊所說經教速當受持、讀誦通利、為人解說、不生謗毀，是故如來現斯短壽。何以故？彼諸眾生若見如來不般涅盤，不生恭敬難遭之想，如來所說甚深經典亦不受持、讀誦通利、為人宣說。所以者何？以常見佛不尊重故。
善男子！譬如有人見其父母多有財產，珍寶豐盈，便於財物不生希有難遭之想。所以者何？於父財物生常想故。善男子！彼諸眾生亦復如是，若見如來不入涅盤，不生希有難遭之想。所以者何？由常見故。
善男子！譬如有人父母貧窮，資財乏少，然彼貧人或詣王家，或大臣舍，見其倉庫種種珍寶悉皆盈滿，生希有心，難遭之想。時彼貧人為欲求財，廣設方便，策勤無怠。所以者何？為舍貧窮，受安樂故。
善男子！彼諸眾生亦復如是，若見如來入於涅盤，生難遭想，乃至憂苦等想。復作是念：於無量劫，諸佛如來出現於世，如烏曇跋花，時乃一現。彼諸眾生發希有心，起難遭想。若遇如來，心生敬信，聞說正法，生實語想，所有經典悉皆受持，不生毀謗。善男子！以是因緣，彼佛世尊不久住世，速入涅盤。善男子！是諸如來以如是等善巧方便成就眾生。爾時，四佛說是語已，忽然不現。
爾時，妙幢菩薩摩訶薩與無量百千菩薩及無量億那庾多百千眾生，俱共往詣鷲峰山中，釋迦牟尼如來正遍知所，頂禮佛足，在一面立。時妙幢菩薩以如上事具白世尊。
時四如來亦詣鷲峰，至釋迦牟尼佛所，各隨本方，就座而坐，告侍者菩薩言：善男子！汝今可詣釋迦牟尼佛所，為我致問：少病少惱、起居輕利、安樂行不？復作是言：善哉！善哉！釋迦牟尼如來今可演說金光明經甚深法要，為欲饒益一切眾生，除去饑饉，令得安樂。我當隨喜。
時彼侍者各詣釋迦牟尼佛所，頂禮雙足，卻住一面，俱白佛言：彼天人師致問無量：少病少惱、起居輕利、安樂行不？復作是言：善哉！善哉！釋迦牟尼如來今可演說金光明經甚深法要，為欲利益一切眾生，除去饑饉，令得安樂。
爾時，釋迦牟尼如來、應、正等覺告彼侍者諸菩薩言：善哉！善哉！彼四如來乃能為諸眾生饒益安樂，勸請於我，宣揚正法。
爾時，世尊而說頌曰：
我常在鷲山，宣說此經寶，成就眾生故，示現般涅盤。
凡夫起邪見，不信我所說，為成就彼故，示現般涅盤。
時大會中有婆羅門姓憍陳如，名曰法師授記，與無量百千婆羅門眾供養佛已，聞世尊說入般涅盤，涕淚交流，前禮佛足，白言：世尊！若實如來於諸眾生有大慈悲，憐愍利益，令得安樂，猶如父母，余無等者。能與世間作歸依處，如凈滿月；以大智慧能為照明，如日初出；普觀眾生，愛無偏黨，如羅怙羅。惟愿世尊施我一愿！爾時，世尊默然而止。
佛威力故，於此眾中有梨車毗童子，名一切眾生憙見，語婆羅門憍陳如言：大婆羅門！汝今從佛欲乞何愿？我能與汝。
婆羅門言：童子！我欲供養無上世尊，今從如來求請舍利如芥子許。何以故？我曾聞說：若善男子、善女人得佛舍利如芥子許，恭敬供養，是人當生三十三天而為帝釋。
是時，童子語婆羅門曰：若欲愿生三十三天受勝報者，應當至心聽是金光明最勝王經，於諸經中最為殊勝，難解難入，聲聞、獨覺所不能知。此經能生無量無邊福德果報，乃至成辦無上菩提。我今為汝略說其事。
婆羅門言：善哉！童子！此金光明甚深最上，難解難入，聲聞、獨覺尚不能知，何況我等邊鄙之人，智慧微淺，而能解了。是故我今求佛舍利如芥子許，持還本處，置寶函中，恭敬供養，命終之後，得為帝釋，常受安樂。云何汝今不能為我從明行足求斯一愿？
作是語已，爾時，童子即為婆羅門而說頌曰：
河駃流水，可生白蓮花，黃鳥作白形，黑鳥變為赤。
假使贍部樹，可生多羅果，朅樹羅枝中，能出庵羅葉。
斯等希有物，或容可轉變，世尊之舍利，畢竟不可得。
假使用龜毛，織成上妙服，寒時可被著，方求佛舍利。
假使蚊蚋足，可使成樓觀，堅固不搖動，方求佛舍利。
假使水蛭蟲，口中生白齒，長大利如鋒，方求佛舍利。
假使持兔角，用成於梯蹬，可昇上天宮，方求佛舍利。
鼠緣此梯上，除去阿蘇羅，能障空中月，方求佛舍利。
若蠅飲酒醉，周行村邑中，廣造於舍宅，方求佛舍利。
若使驢唇色，赤如頻婆果，善作於歌舞，方求佛舍利。
烏與鵂鶹鳥，同共一處游，彼此相順從，方求佛舍利。
假使波羅葉，可成於傘蓋，能遮於大雨，方求佛舍利。
假令大船舶，盛滿諸財寶，能令陸地行，方求佛舍利。
假使鷦鷯鳥，以觜銜香山，隨處任游行，方求佛舍利。
爾時，法師授記婆羅門聞此頌已，亦以伽他答一切眾生憙見童子曰：
善哉大童子！此眾中吉祥，善巧方便心，得佛無上記。
如來大威德，能救護世間，仁可至心聽，我今次第說。
諸佛境難思，世間無與等，法身性常住，修行無差別。
諸佛體皆同，所說法亦爾，諸佛無作者，亦復本無生。
世尊金剛體，權現於化身，是故佛舍利，無如芥子許。
佛非血肉身，云何有舍利？方便留身骨，為益諸眾生。
法身是正覺，法界即如來，此是佛真身，亦說如是法。
爾時，會中三萬二千天子聞說如來壽命長遠，皆發阿耨多羅三藐三菩提心，歡喜踴躍，得未曾有，異口同音而說頌曰：
佛不般涅盤，正法亦不滅，為利眾生故，示現有滅盡。
世尊不思議，妙體無異相，為利眾生故，現種種莊嚴。
爾時，妙幢菩薩親於佛前及四如來并二大士、諸天子所，聞說釋迦牟尼如來壽量事已，復從座起，合掌恭敬，白佛言：世尊！若實如是，諸佛如來不般涅盤、無舍利者，云何經中說有涅盤及佛舍利令諸人天恭敬供養？過去諸佛現有身骨流布於世，人天供養，得福無邊，今復言無，致生疑惑。惟愿世尊哀愍我等，廣為分別！
爾時，佛告妙幢菩薩及諸大眾：汝等當知！云般涅盤、有舍利者，是密意說。如是之義，當一心聽。善男子！菩薩摩訶薩如是應知，有其十法能解如來應正等覺真實理趣，說有究竟大般涅盤。云何為十？一者、諸佛如來究竟斷盡諸煩惱障、所知障故，名為涅盤。二者、諸佛如來善能解了有情無性及法無性故，名為涅盤。三者、能轉身依及法依故，名為涅盤。四者、於諸有情任運休息，化因緣故，名為涅盤。五者、證得真實無差別相平等法身故，名為涅盤。六者、了知生死及以涅盤無二性故，名為涅盤。七者、於一切法了其根本，證清凈故，名為涅盤。八者、於一切法無生無滅，善修行故，名為涅盤。九者、真如、法界、實際平等，得正智故，名為涅盤。十者、於諸法性及涅盤性得無差別故，名為涅盤。是謂十法說有涅盤。
復次，善男子！菩薩摩訶薩如是應知，復有十法能解如來應正等覺真實理趣，說有究竟大般涅盤。云何為十？一者、一切煩惱以樂欲為本，從樂欲生。諸佛世尊斷樂欲故，名為涅盤。二者、以諸如來斷諸樂欲，不取一法；以不取故，無去無來，無所取故，名為涅盤。三者、以無去來及無所取，是則法身不生不滅；無生滅故，名為涅盤。四者、此無生滅非言所宣，言語斷故，名為涅盤。五者、無有我、人，惟法生滅，得轉依故，名為涅盤。六者、煩惱隨惑皆是客塵，法性是主，無來無去，佛了知故，名為涅盤。七者、真如是實，余皆虛妄。實性體者，即是真如，真如性者，即是如來，名為涅盤。八者、實際之性無有戲論，惟獨如來證實際法，戲論永斷，名為涅盤。九者、無生是實，生是虛妄。愚癡之人漂溺生死，如來體實，無有虛妄，名為涅盤。十者、不實之法是從緣生，真實之法不從緣起，如來法身體是真實，名為涅盤。善男子！是謂十法說有涅盤。
復次，善男子！菩薩摩訶薩如是應知，復有十法能解如來應正等覺真實理趣，說有究竟大般涅盤。云何為十？一者、如來善知施及施果，無我、我所，此施及果不正分別，永除滅故，名為涅盤。二者、如來善知戒及戒果，無我、我所，此戒及果不正分別，永除滅故，名為涅盤。三者、如來善知忍及忍果，無我、我所，此忍及果不正分別，永除滅故，名為涅盤。四者、如來善知勤及勤果，無我、我所，此勤及果不正分別，永除滅故，名為涅盤。五者、如來善知定及定果，無我、我所，此定及果不正分別，永除滅故，名為涅盤。六者、如來善知慧及慧果，無我、我所，此慧及果不正分別，永除滅故，名為涅盤。七者、諸佛如來善能了知一切有情、非有情，一切諸法皆無性，不正分別，永除滅故，名為涅盤。八者、若自愛者，便起追求；由追求故，受眾苦惱。諸佛如來除自愛故，永絕追求；無追求故，名為涅盤。九者、有為之法皆有數量，無為法者數量皆除。佛離有為，證無為法，無數量故，名為涅盤。十者、如來了知有情及法體性皆空，離空非有，空性即是真法身故，名為涅盤。善男子！是謂十法說有涅盤。
復次，善男子！豈惟如來不般涅盤是為希有？復有十種希有之法是如來行。云何為十？一者、生死過失，涅盤寂靜，由於生死及以涅盤證平等故，不處流轉，不住涅盤，於諸有情不生厭背，是如來行。二者、佛於眾生不作是念：此諸愚夫行顛倒見，為諸煩惱之所纏迫，我今開悟，令其解脫。然由往昔慈善根力，於彼有情，隨其根性意樂勝解，不起分別，任運濟度，示教利喜，盡未來際無有窮盡，是如來行。三者、佛無是念：我今演說十二分教，利益有情。然由往昔慈善根力，為彼有情廣說，乃至盡未來際無有窮盡，是如來行。
四者、佛無是念：我今往彼城邑聚落，王及大臣、婆羅門、剎帝利、薜舍、戍達羅等舍，從其乞食。然由往昔身、語、意行慣習力故，任運詣彼，為利益事而行乞食，是如來行。五者、如來之身無有饑渴，亦無便利、羸憊之相，雖行乞取而無所食，亦無分別；然為任運利益有情，示有食相，是如來行。六者、佛無是念：此諸眾生有上、中、下，隨彼機性而為說法。然佛世尊無有分別，隨其器量，善應機緣，為彼說法，是如來行。
七者、佛無是念：此類有情不恭敬我，常於我所出呵罵言，不能與彼共為言論；彼類有情恭敬於我，常於我所共相贊嘆，我當與彼共為言說。然而如來起慈悲心，平等無二，是如來行。八者、諸佛如來無有愛憎、憍慢、貪惜及諸煩惱；然而如來常樂寂靜，贊嘆少欲，離諸諠鬧，是如來行。九者、如來無有一法不知，不善通達，於一切處，鏡智現前，無有分別；然而如來見彼有情所作事業，隨彼意轉，方便誘引，令得出離，是如來行。十者、如來若見一分有情得富盛時，不生歡喜；見其衰損，不起憂戚。然而如來見彼有情修習正行，無礙大慈，自然救攝；若見有情修習邪行，無礙大悲，自然救攝，是如來行。
善男子！如是當知如來應正等覺說有如是無邊正行。汝等當知，是謂涅盤真實之相。或時見有般涅盤者，是權方便，及留舍利令諸有情恭敬供養，皆是如來慈善根力。若供養者，於未來世遠離八難，逢值諸佛，遇善知識，不失善心，福報無邊，速當出離，不為生死之所纏縛。如是妙行，汝等勤修，勿為放逸。
爾時，妙幢菩薩聞佛親說不般涅盤及甚深行，合掌恭敬白言：我今始知如來大師不般涅盤及留舍利普益眾生。身心踴悅，嘆未曾有。
說是時，無量無數無邊眾生皆發無等等阿耨多羅三藐三菩提心。時四如來忽然不現。妙幢菩薩禮佛足已，從座而起，還其本處。