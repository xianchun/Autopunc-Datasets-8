两人，以无知而消息，凭依七一，勉俱佛，归愆谢过，悔昔不盲如来爱子，悲泣不能自胜，愧奉见，面带鬼衣，荷诸佛大慈不宁，实痛肝脾，坐不安处。而自驱，破服遮形，恳身而自使，思惟如此，深存穷子，荷长者之恩，愧方便，施救子之方，渡斯庸作。昔法华穷子，是受雇之儿，唯愿如来垂光影护，今日穷儿酬宾，亦不勉民驱使？今厉心厉力，作受雇之儿，惟愿如来垂光护。
问：诸佛慈悲度物，法尔应然。何假学人，如此啼声愧耻？
答：譬如长者，唯有一儿，犯法忤王，系于牢狱。尔时其父忧愍无疗，声泪俱悲。至于系所，形容憔悴，不并子不犯罪时。衣服不鲜，改于常日。精神怯弱，实如迫怖之人。羸瘦呻吟，毁其形貌。唱言：子，子。汝今何故，犯法忤王。使我忧愁，致令如此。思其得失，罪是子愆。量审根原，非关父过。此则宜应子惭父罪，愧谢不仁，自责自悲，归愆愧父。思量此理，我亦如然。作是观时，我应合尔。诸佛舍三十二相之上饰，着六道名相之衣；如来脱八万四千种之好裳，被四趣之破服。形容憔悴，同前怜子之翁；羸瘦呻吟，不异哀儿之父。我今岂得不泣不悲！重更思此之恩，恨不碎身而自死。由我未免生老病死，故应身不般涅盘。六道受生，无不为我。诸佛实无六道之业，而受是身。为度众生，故生此也。疑心闻此，更益悲叹之情。分意从今，常啼常愧。欲断新业，以盲观截而不生；欲坏故愆，对体应陈而发露。斯则新业不起，旧罪凌消。故佛言：不造新业，能坏故业。此之谓也。佛性观修善法但信行窃闻：众生佛性，是诸佛树功德之城；思此真如，实菩萨纳善根之藏。所以诸佛因时解故，积功德于佛性之城；菩萨多能，贮善根于真如之藏。故知体城密致，所以诸佛托之；性藏坚牢，菩萨于中赋纳。此城居藏主，乃是本觉法王。自古迄今，无能欺夺。香涂刀斫，无爱无憎；誉毁二言，色无变异。斯由得心自在，得法无为，涂斫誉毁缘中，故能荷负。是使贪瞋力士，息偷盗之方；诸见是非，无由抄劫。七憎逢违不怒，七爱值顺不贪。六贼息百端于色尘，七识废工巧于诈伪。此由无名之地，佃平等之田，种不杂之苗，收不焦之实。复使第八龙王行雨，旱涝时宜，功不虚施，是获不空之果。诸佛因时如是，乘此报而证理槃，菩萨亦然，生死于三界。此由因时寄付，委雄猛之丈夫，交皏得人，超越于生死。以斯况并，悲耻伤怀。引此比方，可碎身而骨肉。
愧昔无明之地，佃名相之田，种焦种于丘荒，植烂芽于碱盐。三龙暴毒，唯行霜雹之灾。无始留难，至今疲顿。致使秋收之日，困乏首陀之饥；春农之时，复遗调牛之力。再思是理，由寄名相老公，杖托失人，致令若此。回还归取，债索无于。当知名相干城，多饶贼盗，故知其城脆朽，不可时贮善根。今舍名相之老公，归猛雄之大士。
问：猛雄之大士者，是如来之所师。我欲归凭，如何可见？
答：约缘亦尔，得见所由。汝好精诚，一心布愿。佛以有情、无情相对，则凡夫见佛性不虚。又以生人、死人比方，则了了见如妙德。所以生者有解，与死不同；死者无情，与生有异。用斯况并，则眼下分明。又以愚心，亦谓如来说竟，所谓迷时，将佛性名相举体作名相众生；悟时，则名相众生举体即如真佛性。既是佛性，理无昔日名相众生可除。既无昔日名相众生可除，则昔日名相众生是今佛性。佛为阐提不信因果，说佛性是众生。为菩萨背生死之依，说众生是佛性。故佛云：若言众生身中别有佛性者，是义不然。
寻佛此语，即见如妙德比丘，了了分明，如观掌中阿摩勒果。四大虽伪，假伪而显真；名虽是虚，藉虚名而呼唤。耻惭无始迷故，转佛性为众生，今既悟时，还众生是佛性。迷时迷真作妄，悟时悟妄还真。迷悟本由自心，妄真实无二境。所以然者，以体收相，无别名相可除；以相收如，理无别真可立。故知相即是体，故无别妄可除；体即从缘，理无别真可立。由心倒逆，于佛性上妄见众生；迷既醒时，即众生上见于佛性。既见佛性，无别众生。既无众生，还无别真可立。既无别真可立，体即从缘。体若从缘，六根还依尘境。
此则约缘总见，仍未及不到。自次已后，缘正双捱，得及不过，始终不改，乃至成佛。初则历缘，以求真性。第一依持体能依持四大，不破不伤。揽捉卅六物，诸缘不离不脱。喻如微尘，与水相和依持。若也不持，水尘流散。此由金刚本觉持缚使然，连合地水火风，团成色阴。色则真如实色，阴相则佛性。业行形容，色则与体生死相随，阴相则壹时不住。所以喻如金人，初作二色，色相分明。斯乃色相超然，不得不言不异。毁人从质，人相即无。色与真金，湛然常住。故知相之与色，三世有殊。色则随体旋环，相阴即从断脱而灰谢。譬杍材工巧，治木为床。析床还木之时，床相与名，二俱安在？木之与色，如影随身。以此比方，用为有异。善哉体性，奇异奇能。隐四大之中，浮沉难测。贯穿诸骨，接缀相叉。皮肉发毛，外遮补纳。缝不用线，割不须刀。自性能为，巧于巧妇。可身秤体，不褊不褒，宽迮任情，不裨不煞。从缘大小，恰秤身裁。无始迄今，浑成披着。随身引缩，不由工匠舒软；性自捉持，不假梓材扑。依于四大，犹如血乳难分，住在阴中，实难离析。同而不共，共而不同。触骨触皮，彻骨间而觉了。而是觉性，无相无形，非短非长，难方难比，体无别体，不可言无，若色若心，无处不遍。祇可而无尺样，离缘见之。纵依别体报身，还以妙觉为体。将知此觉，即是佛性大人。色上六根，则真如用具。眼中观视二色，色相了了分明。耳里听闻，随其类解。口能尝味，甘苦皆知。身被触时，无不晓觉。心间忆想，善恶俱缘。鼻对香臭之时，善能分别。斯则六根穷觅，窠窟皆空。与色并观，朦胧似见。不知若为依怙，而于阴内寂绝无踪，竟无寸尺可寻，如太虚无质。依持未谢，约色而逞真；离脱之时，阴如尘而星散。体无相貌，不知何以能然。法性不自露形，隐六根而常大动。虽无形像，不可言无。观生死两人，求不见而不得。第二建立此言过去诸佛菩萨，皆因佛性而生；未来大圣群贤，亦从真如流出。现在泥龛素像，悉是果德圣容。以未穷根，乃众生是本。故知一乘、三乘之佛，皆以佛性作之；六趣四生，悉用真如为体。由无明迷理，缚在三界凡夫；以智慧达迷，翻生一乘、三乘净土。名虽有别，相纵有殊，以体往收，一心无二。斯为无明缘妄，能树立三界杂类之身；逐净识归真，建成一乘三乘之佛。呜呼本觉，染净随缘，凡圣界中，受身无量。泥溺名相、妄相之界，号曰众生；八识超六、七二心，则称之为佛。是故一乘、三乘，佛土依报，并是佛性解行庄严；三界六道，养性资生，悉是真如智情雕饰。哀哉体性，巧隐阴、入、界中。彼若法身，无形无假。从凡至圣，若个不然。约四大之身，造作恒沙万行，故知含灵有识，皆具足二种庄严。以此言之，故云建立。第三五阴此明五阴，抱阴是归，自性隐藏，潜于阴入，虽不可见，而亦不无。一切伎能，皆因四大。恒沙万德，无非抱阴造作施为。受想行识，无相无形，依阴想而为主。第四六识此明眼、耳、鼻、舌、身、意，惟是一心。舒心缘境之时，则名六识。喻如一室，致一弥猴，四壁回旋，而安六牖。愚人圆唤，于此六牖，见六弥猴。智者推求，一而无二。以斯喻况，故知六识唯是一心。人喻色尘，六牖弥猴譬于六识。愚人呼唤，六牖之内，唯一弥猴。室喻四大之身，六牖比于六穴，历缘别用，呼作六根。卷六唯心，无别无二。故佛言：心如猿猴，腾踊跳踯。第五生灭色身内外十时差别，故号生灭色身。此由第七生灭色心，使第六内不生灭色身，轮回不住。第六不生灭色身此由不生灭色身，体不坏故，续生灭色身。续此断常，无始至今，而不休息。此不生灭色身虽无相貌，性至柔忍，不为生老病死所残；体实坚刚，不被三涂阻坏。是以能续三世，如线穿珠；此死彼生，如经持纬。第七生灭色心生由无明不觉，称言生灭色心。以六、七无常，使第八内不生灭色心而不暂歇。由生灭色心故，使第六内不生灭色身，受生死之身，从昔至今，暂无安暇。不其如来藏体自性无能，随六、七二心而缘名相，任贪瞋牵抱不自由。从无始至今，为斯驱涉，妄想翻境，名相易心，八识湮堕，第七生灭之心轮回不住。第八不生灭色心此言不生灭色心体常，故续生灭色心，如拖火之轮，故知不生灭色心续生灭色心而不休息。前第七内不生灭色心从生灭故，使不生灭色心同生死无常。今第八内中，以真收妄，则真家之妄，则生死同一法身。故佛言：生死、涅槃一也。灭不常灭，虽灭即生；生不常生，虽生则灭。能续生灭色心，故转无始生灭色心，而至于今，今生灭二心，犹如眼目。第九始觉此明始觉从近迩生。三世无常，缘缘无记，放一捉二，猿戏于林，从爱见而起心，若风飘水日。哀哉始觉！随老小而惛愚。生灭无能，逐婴童而黠利；盛年慷慨，奋迅师子之雄；岁向半秋；营儜而羸弱。含生悉尔，有识皆然。过去之事莫知，未来之生亦尔。现在无记，念念如流，三世无常，尝无一醒。但能造作生死之因，使本觉流离，退菩提之位，随名随相，好丑而易其心。有始无终，故名始觉。第十本觉此本能为万物之主，是凡圣法王。无始迄今，如大地阴阳，能生一切。虽在苦空无常之界，不为生老病死毁伤。纵在常乐我净界中，不为菩提涅槃增长。体自明了，犹若宝珠，照耀心神而无闇冥。斯则已前九事，从此本生。有始有终，故名本觉。
问：如前十种观行，本觉无相无形。我欲发心，不知何重安隐。
答：若以依持而收本觉，则本觉而是依持。又以本觉而收依持，则依持而是本觉。哀哉！真如无质，似女似男；佛性无形，似人似畜。何期男名女相，笼缚真如；畜相人名，裹缠佛性！呜呼名相，乃斩体解之刀；六、七二心，是坏思惟之剑。噫嘻名相，盲无量众生，痛叹呜呼，斫破凡夫眼目，致使盲聋喑哑，流转十二缘河，旋环八苦之中。栖迟若是，迷如如之道，失体解之途，乘名相之泥，我所之地。今庆二千年内，忽得见具眼根，分见如来难见之性。既见如来难见之性，誓死捉持，观体解之心，无令暂间断，则不免名相之剑刎坏六根，若欲境智钩锁连珠，唯藉思惟缀接。若不以解续体，即佛性没名相之中。又不以体续心，则八识湮溺无明大夜。一时不察，体解之解，无以可成。一念不思，见体之心难续。所以众生佛性，相似不殊，或佛性似众生，或众生似佛性。是以学人得失，莫若由斯。闻者不勤持，由体同物类。奇哉圣性！若能隐密其形，居凡圣界中，寂无影像。处圣人身内，似佛如来；在凡夫阴中，似众生男女。难断难理，体相混沌无源，表里无殊，和而一揆。是以内无别体，取者皆迷；外无别相可除，舍而难舍。取相为体，作见解续之，用觉了收缘，得而不得。斯由一人两讳，贵贱不分。悟则体相俱真，迷则妄真俱妄。故知如来藏体，从器方圆，是使一境而翻。四心若器，随其见解，取各不同，故知体即无质无形，相即唯名唯色。是以从四心团割，不自名言；任取者裁量，隐真从意。故使一乘体解，翻生净土之人。二乘观五阴缘空，得辟支佛道。三乘观色无常臭恶，见苦离因，以净戒修身，获四沙门果。
人天迷名迷相，所以受生死之身，三恶旋环，案丸不住。此由性无别体，声闻缘觉息求觅之心；理无别真，感人天起断常之见。是使比丘法愚，不念父母、宗亲、我所资生，悉皆舍尽。束三业于如如之境，注心眼续之。入菩萨不退印中，以监境智。二千年内，不觉昼夜昏明，一意专缘，以八心续体，所以长时困苦，祇由易坏难成，积岁累年，淹功二万。此由凡心罪垢，圣境难寻，况汝末代凡人，风闻雨润。呜呼，见体之心不续，则境智断常。境智断常，六、七二心，则群行攻劫，贪瞋力士竞怒英雄，名相、妄想相征，犹如乱世。此由六、七谋臣无道，叛八识慈善法王，使本觉湮流，泥于生死。斯由见随名相，譬劫火烧天。解不续真，常行刀刃，心顽肉冷，谓举无伤，三世践之而不觉痛。以斯照察，过于宝镜之鉴。用此比方，可不自知得否。涅槃生死，驾御今身，三恶之后难期，地狱之前努力。无常之将至，若秋暴霜，司命无慈，毒过毒药，入人肤体，如剑解之，痛楚心肝，如刀挛切，闻身康健，努力勤行。忽尔罗此之时，悔将何及。所以作十重院郭，欲使学者树三世见解之基。若也不然，恐被断常而系缚。既融心续见知，法体如然，无始以来，至今常尔。非关学人断理，致使若斯，从昔迄今，体当如是。今欲心境相就，十重之内，依倚何重。除七附三，始终不二。观依持建立，知断脱者非亲。五阴如如，知有情者是尔。须别体而见，约相而诠真，必须以见解分张。体相之殊，同四大真如，不可超然离析。何者？体则以觉了知情为体，了了与相有殊；相则四大为之，迢然与体有别。更相依怙，攞洒实难。故佛言：体相如如，二而不二。或如水冰同体，取舍甚难。复以宝像，内在琉璃，欲将有异。亦同铸金为佛，体相俱真。又以米在壳中，可舂可簸，则欲飏治糠糩，恨无智慧簸箕。又非是善舂之人，停心息意，且合糠而咽，免作饿死之人。倘运遇而值慈父释迦，安徐请决。
呜呼，何期体相，生存断脱，离合共居，况乃求后分张，是其常惑。斯乃众生体相，无始常然，离合同而不同，迄今若此。斯由无明缘行，迷色阴贪瞋，感使本觉栖迟，随断常而离合。尔能会是，可恒见解于圣法之中。若也不时，无由履践如如之境。故知众生佛性在五阴之中。会阴名空，则五受阴名为佛性。既是佛性，即是五分法身。智者如此解时，体行真如，自然方现当来果性；依教称扬，体行两性真如，则不轻恭敬。分见众生佛性，斯是见佛之人；不达法性真如，纵值别圣弥陀，犹为不见。于是须菩提解佛所说，舍凡圣相而体归三藏。煞罗汉之时，迷法身而由相摄。以体收相，证理悟闻，依性分知，是名为见。看风必须依树，树动斯则见风。欲觅法性真如，理须就相。相则非相，相即是如。树内无风，则风摇其树。父精白骨，即是佛性栋梁；母血皮筋，是则真如住室。法身无相，隐居四大之中，地水火风虽殊，悉有真如觉性。骷髅最上，号名承露之盘；四大股肱，称曰浮图精舍。祇洹堂里，晏坐欢娱；五阴林间，炽然无变。世尊于内，寂寞无形，法性无生，故名常住。无为染净，不住其中；生死涅槃，从缘来去。但使众生有觉者，若个不是真如？若有解斯，谁敢见而不敬？析旋俯仰，皆是性能；喜笑忧悲，无非佛性。色身存在，体相一如。四大倾色，则相殊体异。斯则如如无形无色，喻若箜篌之音，散在曹木丝弦之间，寂然无似。众生佛性，亦复如然。隐四大箜篌之中，无名无相，是以智臣善鼓，能歌万种之声；大王拙谋，毁其曹木。此性幽俨寂寞，无迹无踪。寻阴入界推求，无形无质。三十六物，不知在何物之中。皮肉骨血之间，未悉住之何处。则煞其四大，如屠肆之家，狼藉破着，寒心不忍。分作四分，围历推穷，不瞬视之，觅而难见。青黄亦白，一色全无；大小短长，然无寸尺。若麻若豆，芥子等形；若发若毛，而无津腻。或脐上下，唯有两袋粪囊；或在目中，白黑二精如水；或言头内，唯有白脑如脓；或乃心求，唯肉一脔；或言在耳，唯见结贮。满中处处被求而无名色，不知姓字何等，名讳是谁。出过百非之言，逃奔四句之外。是以十方圣者，称曰如如。无相无名，寂然无似。身如芥子，不窄不宽；身等须弥，不宽不博。大小相称，长短能裁。傍侧任情，方圆从意。难求难觅，自性隐藏。三十六物之中，寄言无所。生来死去，犹如梦见之身。如蛇脱皮，空留四大。此阴入界性，实无所可方。十八界中，而无一相。名而则无名可字；字而则无字可名。欲视则无相可观，欲观则无形可视。如虚空空故，而得空名。此性非有非无，离有无而得字。搜求访觅难见，阿那律见空中鸟迹之难。本觉无相无名，如和羹之酢味，香美鼻口，无体可求。四大真如，亦复如是。满中觉了，而遍六根。取则而无，舍之即有。于是烦怨心醉，迷闷伤魂。良久澄神，少时苏息，心口相慰，悲叹交怀。含不哀之啼，落无声之泪。于则逃神出阴，静嘿端居，系念思惟身心糜烂。次以前析色求体，无有一似可以拟心也。于是还合四大，就色推寻，阴内笼中，似将有异，状如影戏，思实可观，种种色身，于中显现。斯则似于所似，可字可名，从器方圆，可观可视。此性体非凡非圣，似圣似凡；非畜非人，似人似畜；非神非鬼，似鬼似神；非道非魔，似魔似道。无形无质，能于种种形容；无相无名，能为多种名色。非黄非白，能作黄白之躯；非智非愚，能为智愚之行。如论色阴，恒沙万类之差，一性体中，寂然空静，而能容受千同万异之形。性净界中，显化尘沙万像。色虽差别，喻若牧牛；一性解心，犹如乳味。善哉，体性工巧，譬彼画师，九七印作三界之图，画出四生之类。以五戒十善，克作人天之身。十恶五逆之愆，簸出三涂之罪。品类随其贫富，雕饰六道之形。八识丈夫，安置恒沙净土。用三十七品，画作八十种好之大人。以六波罗，位分十地。苦集二谛，纂出声闻。十二因缘，像题缘觉。八九画师慈故，惟以白法，镂作人天净土之身。六七工匠拙谋，唯以黑法庄严四趣。是以随其生处，即失本名。如来供须，从缘立字。若佛在世，觉性不殊。若佛涅槃，解心不二。性相常住，犹若虚空。能断能常，随断常而出没。故知圣凡阴色，悉是佛性姿容；眉眼口鼻耳身，则是真如相貌。四大虽伪，觉性遍中。受想行识之心，依于色阴。谛观四大，实如镜里之形；欲取捉持，复似水中之月。未审与学人取证，见解不同，但某愚情，以斯为见。呜呼八九之心，羁零六七二心。缘治牵流净识，湮没生死之河。致使真如，妄真俱妄。浩浩名相，若海沸而扬波，六识七心，逐山渠而俯仰。水流蓬转，随堰碍而从缘。一味净心，溺名相波而湮没。是以菩萨善取，以佛性澄六道名相之波；凡夫拙谋，以名相波浊，真如乱沸。是以不轻善取，以体收相，舍身命而归依；直心解谋而扬体善，佛称弟子。八大善人，取相度六百四万亿名相众生，身坏死时，堕于地狱。三藏谋拙，煞罗汉于说戒之辰。以此校量，体学相归，非凡夫心而可雪。是以一一境界，则不轻体解续之，发气吐言，法直心而扬体善。己罪悔过，于师同学不敢覆藏。第八识心，自然清净。六七忤而不得，无明惑之不迷。能观之心，特加奖励。用如来之教，试敕无明；钦诸佛之言，舍除我所。名相妄相，是转生死之绳；诸见是非，实系身之狱索。今以体收相，斩缚生死之绳；以圣摄凡，割系身之狱索。斯则按真如宝剑，斫破生死名相网罗；持应圣之刀，刎坏三涂恶果。修无名相之善，供养八种佛陀，如过去诸佛，归依愿生净土。勿使无明惑乱，能观之心，境智相扶，无令玷缺。故知妄相如火，名相若风。风火相燃，谁堪当处？如来之藏难得见闻，况复修行，诚言不易。若道闻难行易，佛不应说退菩提之心。又若闻易行难，缘觉声闻，不应如聋如醉。三乘被破，果极始回，历劫积功，尚犹劝舍。斯等共佛诤，执理不归。佛自说三，云何见毁。咎其得失，乃谤如来：将非魔作佛，惚乱我心耶？佛乃扬言，白：十方世界中，唯有一佛乘，二乘犹自无，何况有三乘？佛如是夺三乘人之见解，如活剥生牛；授与一乘，如服沙砾。于是如来说毒涂乳，显慈母养子之方。更唱杨柳之文，止婴孩啼泣。故知难闻难见，难信难行。况复薄福凡夫，胞闻而罕得？是以坚持八识，如护浮囊，秤体归依，如持油钵。今既闻声闻难闻之法，复得缘觉不信之根，悲喜交怀，譬临刀囚而会赦。何期焦种，今日重生。析石久离，忽然还合。复庆盲人得眼，见昔日不见真如。无始冥沫，至今谓呼失去。此明既得见已，则须了了如见修行，境智相扶，如持油钵。亦如渡者，坚护浮囊。鞭此死尸，截流而去。汝带生盲之甲，战诸见之兵，持应圣之刀，煞是非之贼，按真如宝剑，阚吼名相干城，敕第八之丈夫，戮无明魅主。是以生盲之观，非法忍而常为；应圣感机，非眼开而须作。如来藏观，离众生见而安心，过去普亲，况别生养而知报。前既得见闻信，复得修行。次已后，明无常忽至，及横报来忤，于生死两人若为对治。此盲应体观，渡凡夫出生死大关，纵被留问委曲，以斯辩答。问：真如宝印，披视阎罗，奉应圣之符，以为公验。斯则东园凡夫过所，是盲者净土行文，报至之时，乘斯而去。大丈夫开如来藏库，握佛性妙刀，用盲观为傍排，以应圣为矛戟，牢持信根之箭，带精进之弓，驾大乘之宝车，伐战鼓而声彼，敕正念臣为总管，生死存亡，用斯舍受。此则凡夫降魔之宝印，伏外道金刚之神符，生死轮王，自然息叹。故经云：如人得王印，去处无障碍。既奉如来宝印，握诸佛神符，此死彼生，必号莲华佛子。当知此观，非今渡一个两个凡夫，十方净土圣人，皆由此送。姓颇罗堕者，非恒沙算而得穷。同字释迦，析大地草木，数至十三，数难知数。共名弥陀之佛，岂虚空譬而得知？十位菩萨住地之人，非百千万阿僧祇而能测悉。善哉佛性，送尔许凡夫，出生死之园。希有真如，运三世众生，超升火宅之外。何期佛性，无始渡人，从昔至今，未尝闲暇。呜呼佛性，乃解生死絙绳，挽拔无量凡夫而生净土。汝今逄遇，努力捉持，一失此絙，何生再值。噫，癞病忽尔，眉生痛叹，无始久盲，忽然见道。自此已下，引佛证成。同如来回向，明知四佛，不离众生。今古圣人，皆从凡出，故知众生佛性，则是三世诸佛道场；一味真如，并是圣凡出缠之路。以体收相，则无佛不归；以果收因，即无凡不敬。故经云：体解大道，则凡圣一如；超越声闻，名无上意。既归凡圣，理必尽原；通圣及凡，始终体解。境无名相，则受取自亡；三毒撞倾，则生死歇暇。以体收相，斯则梵行之人；以果收因，即我生已尽。惭先日愚痴无智，谓十二部经内而有真如，今日方知，乃于众生身中而见。故知众生佛性，不在素纸竹帛之中；无相法身，隐在众生之内。何期佛性，随器立名；一味真如，则失其本字。随名随相，而为名相众生。无始飘零，泥于名相。嗟与诸佛，无前无后，受识同时。彼则解脱出缠，余则稽留五烧之世，迷于无始之际，悟于像末之秋。生无教主之辰，开无决疑之口，是以戒见俱破，喻如活剥生牛。烦恼是非，其疮极大，所以如来拱手，诸佛不治。大圣寂于涅槃，菩萨分形异类。所以久来流浪，祇为不遇佛性。浮囊不慎，罗刹索求，名相坟河，泥流生死。是以十方诸佛不救，故知是定死难渡之人。今于释迦遗法之中，忽然还活，如囚得命，荷庆佛性。耆婆无始迷狂，赖值真如妙药。何期无明大夜，忽遇明灯，三毒林中，乃生佛子。贪瞋境里，悉有真如；凡圣人中，乃有法身之佛。如来藏体，与圣齐功，果得菩提，无生不备。故大圣称言：如来藏佛，若悟深而则浅，佛是众生。复不悟浅而则深，众生是佛。斯则冰中见水，谁道此人而言妄语？斯则贪瞋不起，痴即不生。三毒既无，名为解脱。既出贪瞋三界，生老病死何足可倾。境无憎爱可贪，是则名为晏坐。智人断恶修善，道人己过数陈，息道人不善。不轻悔罪，约法性而陈愆，生死危亡；观藏体而除谢，斯则修善。尽圣凡之际，断恶理及因果真如，名超声闻之阶，行越三乘之位。以体收相，则是净土之人；以果收因，是则名为正见佛道。以相收体，是边地之人；废体从缘，故名流转生死。昔三世诸佛，因时修善，悉入佛性道场。凡欲陈愆，则对真如忏谢。昼则尊行恭敬，夜则明燃心灯；闷则行道遗眠，乏则坐观如来藏佛。谛观法性则无始罪业自亡，目视真如则未来生死永息。一时一念，定胜千劫名相修禅；一念一时，过越恒沙文字持戒。敬生中道，是则得渡因缘；贵圣敬凡，是则名为净身口意而修佛事。学大丈夫之调御，咄提婆之恶心。潜盲观而独存，入圣丛而菟伏。非如来印而不语，非见佛不出头，非得眼不人师，非识根而不授药。自次以后，明体学相归，一倍颠倒。所以昔三藏煞罗汉于说戒之夜，由不得盲观入心。牛王目起嫌于兰若比丘，为不忍天鼓。善星解行不救，为不秤实而知，有见由讥，为不依佛慧。是以多闻三藏，有漏学之缠；善星解行超群，返造三涂恶业。未知前人，凡圣得教，就义应然。我既是生盲之人。理须休彼。一人具八大之善，传恶响于三涂，空叹教内文字真如，弃众生佛性，此持文字之戒。不是非于人，不了法性真如，不受人谤毁，故经云教内似得，文外即无，此之谓也。不轻菩萨勤三业于众生，三藏之留栖勤学于经论，教非邪错，取者有及有过，文义相乖，令勤学而无益。以体收相，故是有解丈夫；废体从缘，故非君子揽矣。所以智人则圣，遇像凡诈智师，贤求愚弟。慧广令智退，所谓善星。解多令心盲，谓之三藏。故经言：宁当少闻，多解义味。千金买药，不愈微风。贱价之医，能除万疟。牛王精勤求佛，返受罗刹之身；贫女无求，倒生天上。斯等三人，为解多慧广，返惑真如。语闹辞繁，失众生佛性。终归悟理，少解如闻，不藉广知，轨在用之无失。若人起教，拟策末世凡夫，我若不顺不行三业，即同前诤。是以生盲之观，非法忍而常为；应圣感机，非眼开而须作。法身之观，以体收相而安心，菩萨大慈，于爱憎而平等。普亲之观，况别生养而知恩，不净无常，去爱慢而除舍。拭尘巾观，则不轻而敬四生，惭愧之衣，非成佛而披着。以圣摄凡悔过，则恶名不到三涂。以体收相而归依，则美名流于净土。舒则圣凡周流万像，卷则凡圣一味一如。文有凡圣二名，义无圣凡别体。时差别故，因果异名；证有先后差殊，则立圣凡二字。所以身不证者，祇为迷故成凡；会理有无解故，所以称之为圣。何期一池之水，妄立八字之名；一味真如，分居十一之位。是以诸佛观生若己，谦下于漏徒，菩萨观己若生，则恭卑于仆礼，香涂刀斫，会理无怨。解节身技，达迷能忍。所以舍身属彼，弃我所而事之。此性诸佛所师，不可轻也。捻香燃火，礼空里之如来。地上真如，信凡心而谤骂。空中无佛，尚尽身命而归依；眼见佛性容圣，返生轻害。素纸竹帛，犹合掌南无；前境真如，全无敬意。因文敬义，义则是众生；因义敬文，文则是经卷。因文敬义，因义敬文，文义相从，岂非是理？将刀斫影，岂可关身？祇是识字读经，何关罪事？若言文字是道，不见广解者不堕三涂；复唱三藏解知，不见无免煞圣人之罪。斯等不敬众生佛性，唯学教内文字真如，复轻圣内之凡，又慢凡中之圣。谓名文是道，慢得定之人；信口是非，贱敬众生之行。故经云增上慢人，此之谓也。不专论诵，舍教内文字真如。口叹身恭，敬众生佛性，当根理，空悟偈言，临欲终时，更增受命。其罪灭已，显过消除，三毒既亡，六根清净。今当作佛，号曰释迦。以果收因，即不轻是也。增上慢众，千劫阿鼻。历代经传，岂虚谈也。先师既尔，弟子应然。步涉师踪，则如旧迹。若愚学即不及，若慧学即太过。得及不过，谓真学也。是以不轻煞智慧之贼，存福行而恭勤，叹三性而赞言：汝当作佛！诵一十九字，故曰少闻。以体收相，而妄心是名多解；多闻三藏，经说无知少解。不轻今称天人师佛，随文取义，相执是非，学与根差，反增生死。故佛言：如返人得兵，劫火遇风灾，此之谓也。是以圣人常住，以无明为宗；六道死生，以是非为本。大丈夫辞怨亲于平等，别生死于自他，防刃刀息于地唇，断是非于憎爱。呵五阴，净六根，咄瞋痴，离于心腑，远诸见于无知，积菩提于无我，谓解脱之丈夫，故曰出缠之大士。又非破漏之才，故曰全贤之像。上来盲应佛性，敢肆果毅之录，所见愚情，寄于尺纸。且自悦心腑，以慰愁怀，迷闷之时，暂将荣殆。斯喻群盲摸象，言似杵臼之箕。唱色晖红，则有雷轲之异。故知此性叵测，惟大圣稽古得知，法性深邃幽玄，非凡情陈而穷晓。其言寡碎，不堪悟人，信自愚情，撰之成韵。请明知解者，愿勿别之。有智贤等，乞不嗤笑。唯愿改定，去伪留真。但某虽是蓬夫，不讳簸扬之恶。纵生贫贱，志存松竹之心。亦有见贤思齐之，亦慕智人思愆。又以如来藏观，明所行方法。如来藏观者，于内有三：一者明所观境界，二者法能观之心，三者收顿入一乘，顿出生死。第一所观境界者。于内有二：一者明录文完。