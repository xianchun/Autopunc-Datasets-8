等謹案：真誥二十卷梁陶弘景撰。弘景有刀劍錄，已著錄。是書凡運象篇、甄命授、協昌期、稽神樞、闡幽微、握真輔、翼真檢等七篇。其運象篇書末弘景敘錄又作運題象。前後必有一訛，然未詳孰是也。文獻通考作十卷，此&#;本乃二十卷，蓋後人所分析也。所言皆仙真授受真訣之事。朱子語錄云，真誥·甄命篇，卻是竊佛家四十二章經為之。至如地獄託生妄誕之說，皆是竊佛教中至鄙至陋者為之。黃伯思東觀餘論則云，真誥衆靈教戒條，後方圓諸條，皆與佛四十二章經同，後人所附。然二氏之書，亦存此一家於天地間耳。固不必一一別是非，亦無庸一一辨真偽也。伯思&#;又云，小宋太乙宮詩瑞木千尋聳，仙圖幾弔開，註云真誥謂一卷為一弔。殊不知真誥所云㢧即卷字，蓋從省文。真誥音亦爾，非弔字也。然則此書諸卷，皆原作㢧字，陶宗儀說郛蓋本於此。今皆作卷幾亦非弘景之舊矣。乾隆四十四年六月恭校上誥者告也，書有湯誥、洛誥諸篇，孔安國云：誥以大義告乎天下者是也。經有緯，緯者相經緯也。其事皆足以輔翼乎經，故言緯也。真誥之作，其緯於經者乎？其目自運題象至於翼真檢者凡七，蓋有象乎緯。能通乎緯，必知誥矣！陶君之意，亦謂卦六十四，道之玄也。道德五千言，玄之道也。其餘賾玄之奧，鉤玄之微，能與易、老貫者，各形乎言，各見乎事。雖然，事與言非玄矣。其書所載，往往出乎緯之所以輔經者。
予少耽黃老說，搜索道家者流幾千家，殫精日月，無能深鑿其鍵。嘗接江西道士吳靜，極言玄事。靜曰：誤矣！余驚拜曰：願學道。靜曰：讀易乎？讀易足矣！後乃以易悟，所得者易也。陶君固甚知道，凡有啟於後學者，其或自此始歟？太乙宮高士玉京外臣易如剛，告予以茅山刊真誥，欲敘其略。昔者沈約遺陶君書，深言先生糠比流俗，超然獨覽，名書絳簡，至理精微。唯欲下風問道，未知厥路，若有屬於誥者矣！然陶君銘茅山曲林館乃云：祈生翊命，各謂知道。參差經術，跌宕辭藻。是數語者，全為誥設。此翁一銘，猶足為山中無窮清風，況書乎？
嘉定十六年十一月冬至日，朝散大夫行秘書郎高似孫敘。