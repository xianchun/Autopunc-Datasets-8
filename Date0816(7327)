我聞如是：
一時，佛游舍衛國，在勝林給孤獨園。
爾時，*嗏帝比丘雞和哆子生如是惡見：我知世尊如是說法：今此識，往生不更異。諸比丘聞已，往至*嗏帝比丘所，問曰：*嗏帝！汝實如是說：我知世尊如是說法：今此識，往生不更異耶？
*嗏帝比丘答曰：諸賢！我實知世尊如是說法：今此識，往生不更異。
時，諸比丘訶*嗏帝比丘曰：汝莫作是說！莫誣謗世尊！誣謗世尊者不善，世尊亦不如是說。*嗏帝比丘！今此識，因緣故起，世尊無量方便說識因緣故起，有緣則生，無緣則滅。*嗏帝比丘！汝可速舍此惡見也。
*嗏帝比丘為諸比丘所訶已，如此惡見其強力執，而一向說：此是真實，余者虛妄。如是再三。
眾多比丘不能令*嗏帝比丘舍此惡見，從*座起去，往詣佛所，稽首佛足，卻坐一面，白曰：世尊！*嗏帝比丘生如是惡見：我知世尊如是說法：今此識，往生不更異。世尊！我等聞已，往詣*嗏帝比丘所，問曰：*嗏帝！汝實如是說：我知世尊如是說法：今此識，往生不更異*耶？*嗏帝比丘答我等曰：諸賢！我實知世尊如是說法：今此識，往生不更異。世尊！我等訶曰：*嗏帝比丘！汝莫作是說！莫誣謗世尊！誣謗世尊者不善，世尊亦不如是說。*嗏帝比丘！今此識，因緣故起，世尊無量方便說識因緣故起，識有緣則生，無緣則滅。*嗏帝比丘！汝可速舍此惡見也。我等訶已，如此惡見其強力執，而一向說：此是真實，余者虛妄。如是再三。世尊！如我等不能令*嗏帝比丘舍此惡見，從*座去。
世尊聞已，告一比丘：汝往*嗏帝比丘所，作如是語：世尊呼汝。
於是，一比丘受世尊教，卽
從*座起，稽首佛足，繞三匝而去，至*嗏帝比丘所，卽
語彼曰：世尊呼汝。*嗏帝比丘卽詣佛所，稽首佛足，卻坐一面。
世尊問曰：汝實如是說：我知世尊如是說法：今此識，往生不更異耶？
*嗏帝比丘答曰：世尊！我實知世尊如是說法：今此識，往生不更異也。
世尊問曰：何者識耶？
*嗏帝比丘答曰：世尊！謂此識說、覺、作、教作、起、等起，謂彼彼作善惡業而受報也。
世尊訶曰：*嗏帝！汝云何知我如是說法？汝從何口聞我如是說法？汝愚癡人！我不一向說，汝一向說耶？汝愚癡人！聞諸比丘共訶汝時，應如法答。我今當問諸比丘也。
於是，世尊問諸比丘：汝等亦如是知我如是說法：今此識，往生不更異耶？
時，諸比丘答曰：不也。
世尊問曰：汝等云何知我說法？
諸比丘答曰：我等知世尊如是說法：識因緣故起。世尊說識因緣故起，識有緣則生，無緣則滅，我等知世尊如是說法。
世尊嘆曰：善哉！善哉！諸比丘！汝等知我如是說法。所以者何？我亦如是說：識因緣故起，我說識因緣故起。識有緣則生，無緣則滅，識隨所緣生，卽
彼緣，說緣眼色生識，生識已說眼識。如是耳、鼻、舌、身，意法生識，生識已說意識。猶若如火，隨所緣生，卽
彼緣，說緣木生火，說木火也。緣草糞聚火，說草糞聚火。如是識隨所緣生，卽
彼緣，說緣眼色生識，生識已說眼識。如是耳、鼻、舌、身，意法生識，生識已說意識。
世尊嘆曰：善哉！善哉！汝等知我如是說法，然此*嗏帝比丘愚癡之人，顛倒受解義及文也。彼因自顛倒受解故，誣謗於我，為自傷害，有犯有罪，諸智梵行者所不喜也，而得大罪。汝愚癡人！知有此惡不善處耶？
於是，*嗏帝比丘為世尊面呵*責已，內懷憂戚，低頭默然，失辯無言，如有所伺。
於是，世尊面呵*嗏帝比丘已，告諸比丘：我當為汝說法究竟，無煩無熱，有不變，諸智慧觀如是。諦聽！諦聽！善思念之。時，諸比丘受教而聽。
佛言：真說見耶？
比丘答曰：唯然，世尊！
世尊告曰：如來真說見耶？
比丘答曰：唯然，世尊！
世尊告曰：如來滅已，所有真彼亦滅法見耶？
比丘答曰：唯然，世尊！
世尊告曰：真說已見耶？
比丘答曰：唯然，世尊！
世尊告曰：如來真說已見耶？
比丘答曰：唯然，世尊！
世尊告曰：如來滅已，所有*真彼亦滅法已見耶？
比丘答曰：唯然，世尊！
世尊告曰：真說無有疑惑耶？
比丘答曰：不也，世尊！
世尊告曰：如來真說無有疑惑耶？
比丘答曰：不也，世尊！
世尊告曰：如來滅已，所有*真彼亦滅法無有疑惑耶？
比丘答曰：不也，世尊！
世尊告曰：真說如是，慧見如真，所有疑惑彼滅耶？
比丘答曰：唯然，世尊！
世尊告曰：如來真說如是，慧見如真，所有疑惑彼滅耶？
比丘答曰：唯然，世尊！
世尊告曰：如來滅已，所有*真彼亦滅法，如是慧見如真，所有疑惑彼滅耶？
比丘答曰：唯然，世尊！
世尊告曰：真說已無疑惑耶？
比丘答曰：唯然，世尊！
世尊告曰：如來真說已無疑惑耶？
比丘答曰：唯然，世尊！
世尊告曰：如來滅已，所有*真彼亦滅法已無疑惑耶？
比丘答曰：唯然，世尊！
世尊嘆曰：善哉！善哉！若汝等如是知、如是見，謂我此見如是清凈，著彼、惜彼、守彼，不欲令舍者，汝等知我長夜說喻法，知已所塞流開耶？
比丘答曰：不也，世尊！
世尊嘆曰：善哉！善哉！若汝等如是知、如是見，謂我此見如是清凈，不著彼、不惜彼、不守彼，欲令舍者，汝等知我長夜說栰喻法，知已所塞流開耶？
比丘答曰：唯然，世尊！
世尊嘆曰：善哉！善哉！若有異學來問汝等：賢者！汝等若有如是清凈見，彼何義、何為、何功德？汝等云何答耶？
比丘答曰：世尊！若有異學來問我賢者！汝等若有如是清凈見，彼何義、何為、何功德？者，我等當如是答：諸賢！為厭義，為無欲義，為見知如真義故。世尊！若異學來問我者，我等當如是答。
世尊嘆曰：善哉！善哉！若異學來問汝，汝等應如是答。所以者何？此所說觀，一曰摶食麁細，二曰更樂，三曰意念，四曰識也。此四食何因、何習？從何而生？由何有耶？彼四食者，因愛、習愛，從愛而生，由愛有也。愛何因、何習？從何而生？由何有耶？愛者，因覺、習覺，從覺而生，由覺有也。覺何因、何習？從何而生？由何有耶？覺者，因更樂、習更樂，從更樂生，由更樂有也。更樂何因、何習？從何而生？由何有耶？更樂者，因六處、習六處，從六處生，由六處有也。六處何因、何習？從何而生？由何有耶？六處者，因名色、習名色、從名色生，由名色有也。名色何因、何習？從何而生？由何有耶？名色者，因識、習識，從識而生，由識有也。識何因、何習？從何而生？由何有耶？識者，因行、習行，從行而生，由行有也。行何因、何習？從何而生？由何有耶？行者，因無明、習無明，從無明生，由無明有也。
是為緣無明有行，緣行有識，緣識有名色，緣名色有六處，緣六處有更樂，緣更樂有覺，緣覺有愛，緣愛有受，緣受有有，緣有有生，緣生有老死、愁戚、啼哭、憂苦、懊惱，如是此淳大苦陰生，緣生有老死，此說緣生有老死，於汝等意云何？
比丘答曰：世尊！緣生有老死，我等意如是。所以者何？緣生有老死也。
緣有有生，此說緣有有生，於汝等意云何？
比丘答曰：世尊！緣有有生，我等意如是。所以者何？緣有有生也。
緣受有有，此說緣受有有，於汝等意云何？
比丘答曰：世尊！緣受有有，我等意如是。所以者何？緣受有有也。
緣愛有受，此說緣愛有受，於汝等意云何？
比丘答曰：世尊！緣愛有受，我等意如是。所以者何？緣愛有受也。
緣覺有愛，此說緣覺有愛，於汝等意云何？
比丘答曰：世尊！緣覺有愛，我等意如是。所以者何？緣覺有愛也。
緣更樂有覺，此說緣更樂有覺，於汝等意云何？
比丘答曰：世尊！緣更樂有覺，我等意如是。所以者何？緣更樂有覺也。
緣六處有更樂，此說緣六處有更樂，於汝等意云何？
比丘答曰：世尊！緣六處有更樂，我等意如是。所以者何？緣六處有更樂也。
緣名色有六處，此說緣名色有六處，於汝等意云何？
比丘答曰：世尊！緣名色有六處，我等意如是。所以者何？緣名色有六處也。
緣識有名色，此說緣識有名色，於汝等意云何？
比丘答曰：世尊！緣識有名色，我等意如是。所以者何？緣識有名色也。
緣行有識，此說緣行有識，於汝等意云何？
比丘答曰：世尊！緣行有識，我等意如是。所以者何？緣行有識也。
緣無明有行，此說緣無明有行，於汝等意云何？
比丘答曰：世尊！緣無明有行，我等意如是。所以者何？緣無明有行也。是為緣無明有行，緣行有識，緣識有名色，緣名色有六處，緣六處有更樂，緣更樂有覺，緣覺有愛，緣愛有受，緣受有有，緣有有生，緣生有老死、愁戚、啼哭、憂苦、懊惱可得生，如是此淳大苦陰生。
世尊嘆曰：善哉！善哉！比丘！汝等如是說。所以者何？我亦如是說，緣無明有行，緣行有識，緣識有名色，緣名色有六處，緣六處有更樂，緣更樂有覺，緣覺有愛，緣愛有受，緣受有有，緣有有生，緣生有老死、愁戚、啼哭、憂苦、懊惱可得生，如是此淳大苦陰生。生滅則老死滅，此說生滅則老死滅，於汝等意云何？
比丘答曰：世尊！生滅則老死滅，我等意如是。所以者何？生滅則老死滅也。
有滅則生滅，此說有滅則生滅，於汝等意云何？
比丘答曰：世尊！有滅則生滅，我等意如是。所以者何？有滅則生滅也。
受滅則有滅，此說受滅則有滅，於汝等意云何？
比丘答曰：世尊！受滅則有滅，我等意如是。所以者何？受滅則有滅也。
愛滅則受滅，此說愛滅則受滅，於汝等意云何？
比丘答曰：世尊！愛滅則受滅，我等意如是。所以者何？愛滅則受滅也。
覺滅則愛滅，此說覺滅則愛滅，於汝等意云何？
比丘答曰：世尊！覺滅則愛滅，我等意如是。所以者何？覺滅則愛滅也。
更樂滅則覺滅，此說更樂滅則覺滅，於汝等意云何？
比丘答曰：世尊！更樂滅則覺滅，我等意如是。所以者何？更樂滅則覺滅也。
六處滅則更樂滅，此說六處滅則更樂滅，於汝等意云何？
比丘答曰：世尊！六處滅則更樂滅，我等意如是。所以者何？六處滅則更樂滅也。
名色滅則六處滅，此說名色滅則六處滅，於汝等意云何？
比丘答曰：世尊！名色滅則六處滅，我等意如是。所以者何？名色滅則六處滅也。
識滅則名色滅，此說識滅則名色滅，於汝等意云何？
比丘答曰：世尊！識滅則名色滅，我等意如是。所以者何？識滅則名色滅也。
行滅則識滅，此說行滅則識滅，於汝等意云何？
比丘答曰：世尊！行滅則識滅，我等意如是。所以者何？行滅則識滅也。
無明滅則行滅，此說無明滅則行滅，於汝等意云何？
比丘答曰：世尊！無明滅則行滅，我等意如是。所以者何？無明滅則行滅也。是為無明滅則行滅，行滅則識滅，識滅則名色滅，名色滅則六處滅，六處滅則更樂滅，更樂滅則覺滅，覺滅則愛滅，愛滅則受滅，受滅則有滅，有滅則生滅，生滅則老死滅，愁戚、啼哭、憂苦、懊惱可得滅，如是此淳大苦陰滅。
世尊嘆曰：善哉！善哉！比丘！汝等如是說。所以者何？我亦如是說，無明滅則行滅，行滅則識滅，識滅則名色滅，名色滅則六處滅，六處滅則更樂滅，更樂滅則覺滅，覺滅則愛滅，愛滅則受滅，受滅則有滅，有滅則生滅，生滅則老死滅，愁戚、啼哭、憂苦、懊惱可得滅，如是此淳大苦陰滅。
世尊嘆曰：善哉！善哉！若汝等如是知、如是見，汝等頗於過去作是念：我過去時有，我過去時無。云何過去時有，何由過去時有耶？
比丘答曰：不也，世尊！
世尊嘆曰：善哉！善哉！若汝等如是知、如是見，汝等頗於未來作是念：我未來當有，我未來當無。云何未來有，何由未來有耶？
比丘答曰：不也，世尊！
世尊嘆曰：善哉！善哉！若汝等如是知、如是見，汝等頗於內有疑惑，此云何？此何等？此眾生從何所來？趣至何處？何因已有？何因當有耶？
比丘答曰：不也，世尊！
世尊嘆曰：善哉！善哉！若汝等如是知、如是見，汝等頗故殺父、母，害弟子阿羅訶，破壞圣眾，惡意向佛，出如來血耶？
比丘答曰：不也，世尊！
世尊嘆曰：善哉！善哉！若汝等如是知、如是見，汝等頗故犯戒舍戒罷道耶？
比丘答曰：不也，世尊！
世尊嘆曰：善哉！善哉！若汝等如是知、如是見，汝等頗舍此更求外尊，求福田耶？
比丘答曰：不也，世尊！
世尊嘆曰：善哉！善哉！若汝等如是知、如是見，汝等頗作沙門、梵志如是說：諸尊！可知則知，可見則見耶？
比丘答曰：不也，世尊！
世尊嘆曰：善哉！善哉！若汝等如是知、如是見，汝等頗吉祥為清凈耶？
比丘答曰：不也，世尊！
世尊嘆曰：善哉！善哉！若汝等如是知、如是見，汝等頗為諸沙門、梵志吉祥相應諸見雜苦、雜毒、雜煩熱、雜懊惱，彼是真實耶？
比丘答曰：不也，世尊！
世尊嘆曰：善哉！善哉！若汝等如是知、如是見，汝等頗身生疹患，生甚重苦，乃至命欲斷。舍此更求外，頗有彼沙門、梵志持一句咒，二句、三句、四句、多句、百句，持此咒令脫我苦，是謂求苦習、苦得、苦盡耶？
比丘答曰：不也，世尊！
世尊嘆曰：善哉！善哉！若汝等如是知、如是見，汝等頗受八有耶？
比丘答曰：不也，世尊！
世尊嘆曰：善哉！善哉！若汝等如是知、如是見，汝等頗如是說：我等恭敬沙門，敬重沙門，沙門瞿曇是我尊師耶？
比丘答曰：不也，世尊！
世尊嘆曰：善哉！善哉！若汝等自知自見自覺，得最正覺，汝等隨所問答耶？
比丘答曰：如是，世尊！
世尊嘆曰：善哉！善哉！我正御汝等，於畢究竟無煩無熱，不變易法，正智所知，正智所見，正智所覺，因此故，我向者說。我為汝說法，畢究竟不煩熱，不變易法，正智所知，正智所見，正智所覺。復次，三事合會，入於母胎，父母聚集一處，母滿精堪耐，香陰已至。此三事合會，入於母胎，母胎或持九月、十月便生。生已以血長養，血者於圣法中謂是母乳也。彼於後時，諸根轉大，根轉成就，食麁飯麨，酥油涂身。
彼眼見色，樂著好色，憎惡惡色，不立身念，少心，心解脫、慧解脫不知如真，所生惡不善法不滅盡無余，不敗壞無余。如是耳、鼻、舌、身，意知法，樂著好法，憎惡惡法，不立身念，少心，心解脫、慧解脫不知如真，所生惡不善法不滅盡無余，不敗壞無余。彼如是隨憎不憎所受覺，或樂或苦，或不苦不樂，彼樂彼覺，求著受彼覺。彼樂彼覺，求著受彼覺已，若樂覺者，是為受彼，緣受有有，緣有有生，緣生有老死、愁戚、啼哭、憂苦、懊惱可得生，如是此淳大苦陰生。比丘！非為具足愛所系相續，如*嗏帝比丘雞和*哆子耶？
比丘答曰：如是，世尊！具足愛所系相續，如*嗏帝比丘雞和*哆子也。
若時如來出世，無所著、等正覺、明行成為、善逝、世間解、無上士、道法御、天人師，號佛、眾佑，彼眼見色，於好色而不樂著，於惡色而不憎惡，立身念，無量心，心解脫、慧解脫知如真，所生惡不善法滅盡無余，敗壞無余。如是耳、鼻、舌、身，意知法，不著好法，不惡惡法，立身念，無量心，心解脫、慧解脫知如真，所生惡不善法滅盡無余，敗壞無余。彼如是滅憎不憎所受覺，或樂或苦，或不苦不樂，彼不樂彼覺，不求不著不受覺。彼不樂彼覺，不求不著不受覺已，若樂覺者彼便滅，樂滅則受滅，受滅則有滅，有滅則生滅，生滅則老死滅，愁戚、啼哭、憂苦、懊惱可得滅，如是此淳大苦陰滅。比丘！非為具足愛盡解脫耶？
比丘答曰：如是，世尊！具足愛盡解脫也。
說是法時，此三千大千世界三反震動，動盡動，戰盡戰，震盡震，是故此經稱愛盡解脫。
佛說如是，彼諸比丘聞佛所說，歡喜奉行！
