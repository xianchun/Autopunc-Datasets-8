夫禪分五派，本乎出自一源；教列三乘，大底終歸一法。利生接物，若洪鐘隨扣而騰聲；遇緣即宗，猶大監對形而現影。是以高低普應，妍丑齊分，須令入圣超凡，必使識心見性。恭惟青州法祖大師提綱振領，鼎新曹洞之宗；運智興悲，彌兒孫之癊。
師一日厭居京邑，退隱山林，聚十方僧，束三條篾，每向室中勘驗，皆明格外良規。用一對無孔竅鉗鎚，出百只沒意頭符券。三世諸佛未免再鑄同函鑰匙，六代祖師更須重經大冶鑪鞴。言言有據，字字無虛，爍破瞎衲子眼睛，扭轉杜禪和鼻孔。偏圓互換，玉線金針不易穿；主伴交參，銀山鐵壁應難透。或奪或縱，或放或收，或立一塵，或隳大地，蓋忽忽出自心上，皆一一置作問端。雖聞流布，未甚光揚，往往叢林不知名者，多矣；憧憧籌室透斯語者，鮮焉。既弗讓天衣、晦堂、圓通底蘊之奇可，盥手焚香再拜，薰毫而為之頌。噫！知我罪我，其惟此書乎！