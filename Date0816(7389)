文殊師利白佛言：世尊至一切顛倒不名為實。
僧亮曰：上以問真，次問四倒。若不入四諦，實諦攝法不盡。下訖佛說亦爾，一道以下，不難攝實不周，乃則說實不濫耳。
法瑤曰：上來明四諦皆名為實諦，似如顛倒虛妄，非苦集諦所攝，是以發此問也。
寶亮曰：釋第二、境實也。問四諦中有倒，不若有者，云何言實？若四諦無，則四諦之外應更有法也。
佛告文殊師利：一切顛倒至非不是苦，即是苦也。
法瑤曰：以心想而論，則為顛倒；以性而觀，則入苦諦也。
寶亮曰：應云皆入苦集諦也。今但言入苦者，據一邊。
文殊師利言：如佛所說至所斷除故，故名實諦。
寶亮曰：釋第三、智實也。若智所緣境，無所契當，即是虛妄也。
文殊師利言：如佛所說至是變易法，名為不實。
寶亮曰：釋第四、乘實。大乘緣中忘相，故實；小乘執相，故不實。
文殊師利言：如佛所說至如是虛妄，名為魔說。
僧亮曰：釋第五、教實也。但佛說必能利物，魔說生縛，故非實也。
文殊師利言：如佛所說至彼無一道，清凈無二。
僧宗曰：非滅生滅想者，謂計非想為涅盤果，八禪為因也。
寶亮曰：釋第六、一因之實。
文殊師利言：如佛所說至亦復說言諸行是常。
僧宗曰：謂佛之言，常人所不見。外道計陰為常，交驗所計，故應有也。
寶亮曰：釋第七、果實也。文殊執外道所計歷此四法，語在其下凡二十三句也。
云何是常？可意、不可意至若是常者，即是實諦。
寶亮曰：以七事證常也。
世尊！有諸外道，復言有樂至上、中、下故，當知有樂。
僧亮曰：以五事證樂也。
世尊！有諸外道復言有凈至以是義故，名之為凈。
寶亮曰：以三事證凈也。
世尊！有諸外道復言有我至亦得說言：我有真諦。
寶亮曰：以八事證我也。
佛言：善男子！若有沙門至諸行若常，無有是處。
寶亮曰：將欲破執，答彼問，先以二十事訶外道所計。
善男子！我觀諸行悉皆無常至無有一法不從緣生。
僧亮曰：既言是行，理自無常。諸法從緣者，證諸行無常也。法從緣起，本無今有，是名生；已有還無，是為滅也。何者？心以所緣為本，不稱所緣故，即謂本無也。而心自橫生，是今有也。橫生無根，起便自滅，因既如此，果亦應然，故經云：因無常，故色無常。此其證也。
僧宗曰：外道所計，不得離陰，一一法上無不從緣，唯佛性不從緣生，非三世攝也。
善男子！佛性無生無滅至之所攝持，是故名常。
僧亮曰：說正因性也，亦從緣見，非從緣生也。何者？行緣求理，理非本無今有，謂不生也。念念常求，謂不滅也。既非生滅，無去無來，亦無三世，因不橫起，故非作也。於緣求解，非不作也。不以一法為因，故非名也。說為正因，非無名也。非名非色，乃至陰界不攝，證無名也。陰界有壞，而佛性不滅不攝也。是故稱常者，以二義常：一、必定得果；二、因不可滅。
善男子！佛性即是如來至悉是妄語，無有真諦。
僧亮曰：見性成佛，即性為佛也。如來即法者，法即性空，性空即法，法即佛性也。佛性是有，性空是無，佛見有無名覺也。佛即是法，法即是常者，通計二句，見常故常。如來即僧者，見常而常和合也。和合是僧義，師法是弟子義。僧即是常者，師常故得常也。若不知三寶是常而言常者，名妄語也。
諸凡夫先見瓶衣、車乘、舍宅至當知其實，非是常也。
僧亮曰：證不見者，說是妄語也。一切有為皆是無常者，將就有為說無常義，更以有無相對也。
僧宗曰：舉其計常中第七句，言前後相續相似語，其體念念生滅，豈有常耶？
寶亮曰：計云先見瓶衣等，後時亦識，當知有一神我常故常，故如此也。下去唯有兩難：初云、汝心若常，應同佛一切智，用常自無移種，眼識對塵時，應獨緣一切法。而今不爾，念念生滅，緣此舍彼，故知心是無常。第二難、將境以決心，心若果從緣生而常者，應守一法，不得改心易緣也。何以然？心既是常，應常，觀無常不得，復緣空無我，而今心遍緣一切境，故知無常也。
善男子！一切有為，皆是無常至無為者即是常。
僧亮曰：將就有為，說無常義，更以有無相對。
善男子！有為之法凡有二種至色法者，地、水、火、風。
僧宗曰：向但言無常，今出其法，不過色心也。
善男子！心名無常至乃至意識異亦如是。
僧亮曰：心攀境而起，前後相應，共了一緣。此總說，下別說也。眼識性異者，眼識緣現在，意識緣去來，下境界相應亦爾。眼識應獨緣一切者，眼識不滅，行在諸根中；在耳之時，亦應見色，識性不異故。若爾，應緣一切法。今不爾者，凡夫倒計為常。
復次，善男子！壞諸行因緣故至諸憶念法不應忘失。
僧亮曰：說無漏行異無漏，能滅諸行也。所謂聲聞心性異，乃至外道心者，上明苦樂煩惱，說佛弟子，此說外道，不能分別諸色，正以了為心，了青不可了黃，眼識不能具取色也。
善男子！心若常者至有別異故，當知無常。
寶亮曰：從此以下，并答計常中第四、五、六三句也。就色心別相，遣其執也。
善男子！我今於此非色法中至先問是事，於彼已答。
僧亮曰：此下略說內外色性，本無今有，已有還無，常所有內色異也。