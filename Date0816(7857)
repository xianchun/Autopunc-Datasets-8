蓋文蒼蒼者，天列星辰而著象；茫茫者，地奠川岳以成形。仰觀天文，既如彼也；俯循地理，又若斯焉。
夫以妙旨幽微，名言之路攸絕；真如湛寂，性相之義都捐。然則發啟心聾，資法雷之激響；獎導迷眾，俟覺首以司方。故知假名不壞於常名，樂說乃詮於無說。至若象外之象，獨稱三界之尊；天中之天，爰著六通之圣。法王利見，孕育於七十二君；梵帝乘時，牢籠於萬八千歲。周星閟彩，言符降誕之徵；漢日流祥，載叶通神之夢。故能威揚沙劫，化被塵區，玉毫舒耀而除昏，金口弘宣而遣滯。破煩惱之賊，詎藉干戈？壞生死之軍，惟憑慧力。辟圓明之界，廣納於無邊；開常樂之門，普該於有識。縱使浮天欲浪，境風息而俄澄；漲日情塵，法雨沾而便廓。
歸依者，銷殃而致福；回向者，去危而獲安。可謂巍巍乎其有成功，蕩蕩乎而無能名者矣。但四生蠢蠢，未悟無常；六趣悠悠，俱纏有結。詎知空花不實，水月非堅？馳逐於五陰之中，播遷於三界之域，納諸品匯，終俟法門。
自白馬西來，玄言東被，世尊則隨類敷演，眾生乃逐性開迷。馬鳴擅美於瓊編，龍樹騰芳於寶偈，於是遙通震旦，遠布閻浮。半滿之教區分，大小之乘并騖，澄安俊德接武於勝場，琳遠高人駢蹤於法宇，遂使微言著范，歷千古而暢英聲；至賾流規，周十方而騰茂實。
頃屬後周膺運，大扇魔風，遂使天下招提咸從毀廢，寰中法侶并混編甿。嗟呼！闃寂禪居，空留宴坐之處；荒涼慧苑，無復經行之蹤。爰洎開皇，重將修建；旋逢大業，又遇分崩。鬼哭神吟，山鳴海沸，既遭涂炭，寧有伽藍？正法消淪，邪見增長，於是人迷覺路，邅回於苦集之區；俗蔽真宗，羈絆於蓋纏之內。
我大唐之有天下也，上凌巢燧，俯視羲軒，三圣重光，萬邦一統，威加有截，澤被無垠。掩坤絡以還淳，亙乾維而獻款。再懸佛日，重補梵天，龍宮將八柱齊安鷲嶺，共五峰爭峻，大弘釋教，諒屬皇朝者焉。
大福先寺翻經三藏法師義凈者，范陽人也，俗姓張氏。五代相韓之後，三臺仕晉之前，朱紫分輝，貂蟬合彩。高祖為東齊郡守，仁風逐扇，甘雨隨車，化闡六條，政行十部。爰祖及父俱厭俗榮，放曠一丘，逍遙三徑，含合體素，養性恬神，摘芝秀於東山，挹清流於南澗，可謂幽尋丹嶠，棲偃白云，皋鶴於是吞聲，場駒以之縶影。
法師幼挺明晤，夙彰聰敏，才踰辯李之歲，心樂出家；甫過游洛之年，志尋西國。業該經史，學洞古今，總三藏之玄樞，明一乘之奧義。既而閑居習靜，息慮安禪，托彼山林，遠茲塵累。三十有七，方遂雅懷。以咸亨二年，行至廣府，發蹤結契，數乃十人，鼓棹昇航，惟存一己。巡南溟以遐逝，指西域以長驅；歷巖岫之千重，凌波濤之萬里。漸屆天竺，次至王城。佛說法華，靈峰尚在；如來成道，圣躅仍留。吠舍城中，獻蓋之蹤不泯；給孤園內，布金之地猶存。三道寶階居然目睹，八大靈塔邈矣親觀。所經三十余國，凡歷二十余載，菩提樹下屢攀折以淹留，阿耨池邊幾濯纓而澡鑒。
法師慈悲作室，忍辱為衣，長齋則一食自資，長坐則六時無倦。又古來翻譯之者，莫不先出梵文，後資漢譯，跖詞方憑於學者，銓義別稟於僧徒。今茲法師不如是矣，既閑五天竺語，又詳二諦幽宗，譯義綴文咸由於己出，指詞定理匪假於傍求，超漢代之摩騰，跨秦年之羅什。所將梵本經僅四百部，合五十萬頌，金剛座真容一鋪，舍利三百粒，以證圣元年夏五月方屆都焉。
則天大圣皇帝出震膺期，乘乾握紀，紹隆為務，弘濟為心。爰命百寮，兼整四眾，虹幡彗日，鳳吹遏云，香散六銖，花飄五色，鏘鏘濟濟，煒煒煌煌，迎于上東之門，置于授記之寺。共于闐三藏及大福先寺寺主沙門復禮、西崇福寺主法藏等，翻華嚴經。後至大福先寺，與天竺三藏寶思末多及授記寺主惠表沙門勝莊、慈訓等，譯根本部律。其大德等，莫不四禪凝慮，六度冥懷，懸法鏡於心臺，朗戒珠於性海，詞林挺秀，將覺樹而連芳；慧炬揚輝，澄桂輪而合影。渾金璞玉，諒屬其人。誠梵宇之棟梁，實法門之龍象。
已翻諸雜經律二百余卷，繕寫云畢，尋并進內。其余戒律諸論方俟後詮，五篇之教具明，八法之因備曉。鵝珠尚護，蟲命無傷，浮囊必取於不虧，油鉢終期於靡覆。崇圣教之綱紀，啟含生之耳目。伏愿上資先圣，長隆七廟之基；下逮微躬，佐九天之命。遷懷生於壽域，致薄俗於淳源，歲稔時合，遠安邇肅。顧以萬機務總，四海事殷，爰憑乙夜之余，式贊彌天之德，課虛扣寂，聊題序云。