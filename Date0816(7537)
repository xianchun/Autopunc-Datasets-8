毛詩序：柏舟，言仁而不遇也。衞頃公之時，仁人不遇，小人在側。
汎彼柏舟，亦汎其流。耿耿不寐，如有隱憂。微我無酒，以敖以遊。我心匪鑒，不可以茹。亦有兄弟，不可以據。薄言往愬，逢彼之怒。我心匪石，不可轉也。我心匪席，不可卷也。威儀棣棣，不可選也。憂心悄悄，慍于群小。覯閔既多，受侮不少。靜言思之，寤辟有摽。日居月諸，胡迭而微？心之憂矣，如匪澣衣。靜言思之，不能奮飛！
毛詩序：柏舟，䘙世子共伯早死，其妻守節，父母欲奪而嫁之，誓而弗許，作此詩。
柏舟汎彼柏舟，在彼中河，髧彼兩髦，實維我儀，之死矢靡它，母也天只，不諒人只。汎彼柏舟，在彼河側，髧彼兩髦，實維我特，之死矢靡慝，母也天只，不諒人只。柏舟，二章，章七句。
