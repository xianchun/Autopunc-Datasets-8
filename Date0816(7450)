等下之五品，利他勝行；次上一品，觀所化處；次下二品，真實義處，明自利行。初之一品，真實有為世俗事行；次後一品，真實無為出世理行。利他之後，必自利故，欲證其理，先修事故。菩提，覺果；分者，因義，得佛菩提之因位行。今此廣明，名菩提分，非唯三十七菩提分也。
時妙吉祥到究竟趣。
贊曰：品段有三：初、吉祥發問，略明菩提之因；次、無垢發問，便明如來之種；後、普現發問，廣明菩提之業。能到佛趣，是菩提因，正修行故；能生因者，是如來種，談本性故；法父母等，是菩提業，果已滿故。無菩提因，佛果以何為證？無如來種，覺分如何得生？無父母等，佛果何相圓滿？故為三段：初、為順因；次、為建因；後、明果德。未得菩提時，善、不善法皆名佛性，故二皆因：善為報身因，不善為法身因。故勝鬘云：有二種如來藏，空智、煩惱亦名如來藏也。初中有四：一、問；二、答；三、徵；四、釋。此問也。諸佛法者，謂通因果，究竟所趣，即佛果中菩提涅盤，云何能到得覺因也？非三十七菩提之分，彼共三乘，此不共故。
無垢稱言到究竟趣。
贊曰：二、答也。凡夫所歸，名之為趣；圣人所歸，非凡所趣。游此非趣，名行非趣。或趣有二：所趣名趣，謂佛果法；能趣非趣，菩提分是。今修覺分能趣，故言行於非趣。行此非趣，能到究竟趣。舊云行於非道。道者，趣也，如五道等。
妙吉祥言行於非趣。
贊曰：三、徵也。
無垢稱言煩惱塵垢。
贊曰：四、釋，有二，初釋後結。釋中有三十三句，大文分二：初十九句，不同凡夫行；後有十四句，不同二乘行。然總分七：初六句，依趣離惡行；次三句，依根滅毒行；次十句，依障修度行；次兩句，依小修大行；次五句，依惡修善行；次四句，依劣修勝行；後三句，中修不住行。舊有三十一句，初唯有五句，末後唯二句故。
初六句依趣離惡行中，初二句地獄，一句傍生，一句阿素洛，一句餓鬼，一句天趣，略無人趣及色界天。舊經亦有色界天者，錯也，此舉最勝難修處，故無人及色界諸天，菩薩常依二處化故，易而不論。此初二句依地獄也。
五無間者，謂殺父害母等五重逆業，此通三乘，若唯大乘，破塔寺等，無間生彼；既生彼已，受苦無間，故名無間。生五無間，必是極惡，多起恚惱忿恨毒心；菩薩生彼，利眾生故，無恚惱心，菩提分也。
那洛迦者，此云惡者，奈落迦者，此云苦器，舊云地獄。生苦器者，名為惡者，有情生彼，煩惱塵垢必是極重，菩薩生彼，塵垢皆無，此除最下所余地獄。以下諸句，言行彼者皆是菩薩隨類化生，示行惡處，示起惡法，而能於彼無所作事，菩提分也。一切準知，更不重釋。
雖復行於傲慢放逸。
贊曰：旁生名黑闇，非天多自恃，傲二地，分別為二。無作相者，空理無作相即真空性，應理無作相性即真如，故此空中無三差別。
復有菩薩不二法門。
贊曰：此等以一為二，一切二法者，一切分別差別之法皆從我起，知我真實之理，即不起二；不起二故，即無能了；無能了故，即無所了，名入不二，無彼本末差別二故。
復有菩薩不二法門。
贊曰：二法者，謂一切分別差別。有所得者，謂本見有相，若了本有所得，成無所得，即無所起取舍本末二；既無所舍二，名入不二。
復有菩薩不二法門。
贊曰：了本真理，則無明暗。明暗無二故，如滅定無心。無心漏明，無有漏明，都無分別，故舉為喻。
復有菩薩不二法門。
贊曰：了知生死涅盤本真理性無二，則無欣厭，究竟之理，生死無縛，涅盤非解，何所欣厭？
復有菩薩不二法門。
贊曰：善住正道，耶道便滅不行。若見有耶道，可見有正道。耶道既不見行，正道如何得有？二境相既無二，能覺非有，無二覺故，名入不二。
復有菩薩不二法門。
贊曰：虛謂有為事，實謂無為理，理諦可證，尚不見實，何況虛法不可為證而能見之。此真理性，非肉眼可見，唯慧眼能見，無分別智慧眼證時，於一切無分別故，無見無不見，名入不二。
如是會中不二法門。
贊曰：下第二、諸菩薩問妙吉祥說不二法門。初、結前生；後、以為問。後隨問以為答，各別說已以上，結前，同時發問已下，生後以為問，客來小位，解釋已周，故問上賓，談彰大義。
時妙吉祥猶名為二。
贊曰：此隨問以為答。初、非前；後、正述。此非前也。汝等雖遮二之分別，名為不二，以有言說及帶分別，猶名為二。我今除言及絕分別，名為不二。故知二者分別差別，不是兩法，名為二也。
若諸菩薩不二法門。
贊曰：此正述也。無言無說，無表彰，無指示，離言說之戲論，絕起心之分別，名為不二。以不可言不可分別之理，遮於言說分別，故名不二。
時妙吉祥不二法門。
贊曰：上來明說方便因位外化利物不二法門，下明證入根本果位內證自利不二法門。初問，次入，後贊。此問也。
時無垢稱默然無說。
贊曰：此入也。正理幽玄，言蹄不測，縱以不言之言遣言，終非會於妙理，故默無說，以智冥真，名入不二，最為深極。
妙吉祥言言說分別。
贊曰：此贊也。我說不二，以言遣言；汝入不二，以智冥真。會妙雖同，親疏杳隔。說契真者，真由證故，說為疏也。證契真者，離言說故，證為親也。
此諸菩薩無生法忍。
贊曰：下第二段、明利益也。創入初地，名悟不二。不二之理，即真如法，證會無生，亦初得也。或任運入不二，八地也；相續無生，亦八地也。