二、遣文殊師利菩薩二：初、釋品題準上可知。
二、釋經文三：初、如來勅遣爾時，佛告文殊師利：汝行詣維摩詰問疾。
肇公曰：文殊師利，秦言妙德，經云曾已成佛，名龍種上尊王。
二、菩薩謙辭二：初、謙難酬對文殊師利白佛言：世尊！彼上人者，難為酬對，
肇公曰：文殊將適群心，而奉使命，故先嘆凈名之德，以生眾會難遭之想，故嘆其人道尊，難為酬對。
燈曰：凈名法會廣大難思，當賓主之盤桓，必碪椎以相對，匠成法器，豈小緣哉？故微維摩，無足以為主；微文殊，無足以為賓。先眾人之無堪，後妙德之難酬，固當奉命致辭，以成一時之嘉會也。
深達實相，善說法要，辯才無滯，智慧無礙，一切菩薩法式悉知，諸佛秘藏無不得入，降伏眾魔，游戲神通，其慧方便，皆已得度。
深達實相，所證之體深也。善說法要等，所起之用大也。一切菩薩法式盡知行因，出假之智熟也。諸佛秘藏無不得入，所帶之果滿也。降魔神通、智慧、方便，此之三者，莫不到於彼岸。若斯人者，豈易酬對哉？
三、菩薩承命二：初、正敘承命雖然，當承佛圣旨，詣彼問疾。
在己雖難酬對，奉旨或可一往。蓋奉旨問疾，則佛之威神，必當加被，庶乎有濟耳！
二、敘其威儀五：初、大眾念往於是，眾中諸菩薩、大弟子、釋、梵、四天王等，咸作是念：今二大士，文殊師利、維摩詰共談，必說妙法。即時八千菩薩、五百聲聞、百千天人，皆欲隨從。
庵羅園眾，聲聞共有八千，佛常隨眾，亦有千二百五十人。余不同往者，當有二義：一、以五百機熟，宜獲此會生酥之益，故皆同往；余未有益，故不往也。二、以佛座說法，不可盡空，余眾不往，留以侍佛耳。
於是，文殊師利與諸菩薩、大弟子眾，及諸天人，恭敬圍繞，入毗耶離大城。
爾時，長者維摩詰心念：今文殊師利與大眾俱來。即以神力空其室內，除去所有及諸侍者，唯置一床，以疾而臥。
生公曰：念以空室，示有虛納之懷。有去故空，密在用標宗致。
肇公曰：現疾之興，事在今也。空室去侍，以生言端。惟置一床，借座之所由也。
燈曰：室空，表本寂光土也。空室，表應用跡也。物有去留，空無來往，釋故跡以來新應。室容廣座，乃塵中而現剎，不思議用有本者，如是也。
文殊師利既入其舍，見其室空，無諸所有，獨寢一床。
五、賓主款酬二：初、大士美其來儀時維也。自念從生至今，常行正命，必之善趣，吾將何畏也？
肇公曰：勿為救身疾，起邪命也。邪命，謂為命諂飾，要利存生也。
勿生憂惱，常起精進，
什公曰：雖身逝命終，而意不舍也。
當作醫王，療治眾病。
什公曰：令其因病發弘誓。如是諸病，無能救者，當作法醫，療治眾病也。
菩薩應如是慰喻有疾菩薩，令其歡喜。
觀解者，觀一念心，性具十界，雖觀六凡，無常、苦、空、無我、寂滅，即六凡，而四圣四德宛然，即不偏四印以示慰喻也。觀此心即常住真心，即不入三世以示慰喻也。觀此心中，罪性本空，即懺悔以示慰喻也。初觀一心，三惑浩然，愍後一心，三惑亦爾。念己苦故，以愍他苦，即念己愍彼以示慰喻也。觀心即佛，其福至大，依此正命，安而住之，即修福凈命以示慰喻也。觀此心性常、樂、我、凈，精觀不退，即弗憂精進以示慰喻也。觀此心即佛心，中道遮照，能治昏動之病，即當作醫王以示慰喻也。
六、問云何調伏二：初、問
文殊師利言：居士！有疾菩薩云何調伏其心？
肇公曰：上問慰喻之宜，今問調心之法。外有善喻，內有善調，則能彌歷生死，與群生同疾，辛酸備經，而不以為苦，此即凈名居疾之所由也。將示初學處疾之道，故生斯問。
二、答調伏問中，文有三段，義同纓絡經三觀。一、從假入空觀，亦名二諦觀；二、從空入假觀，亦名平等觀。二空觀為方便，得入中道第一義諦觀，心心寂滅，自然流入薩婆若海。天臺大師釋其意云：初從假入空觀者，假是虛妄，俗諦也；空是審實，真諦也。令欲去俗歸真，故言從假入空觀。假是入空之詮，先須觀假，知假虛妄而得會真，故言二諦觀。此觀若成，即證一切智也。與此經先空人假，次空法假，調伏其心同。今先約從假入空明調伏二：初、破人假入空三：初、檢誰受病者維摩詰言：有疾菩薩應作是念：今我此病，皆從前世妄想顛倒諸煩惱生，無有實法，誰受病者。
肇公曰：處疾之法，要先知其病本。病之生也，皆由前世妄想顛倒；妄想顛倒，故煩惱以生；煩惱既生，不得無身；既有身也，不得無患。逆尋其本，虛妄不實。本既不實，誰受病者？此明始行者初習無我觀也。
所以者何？四大合故，假名為身；四大無主，身亦無我。
肇公曰：釋無我義也。四大和合，假名為身耳。四大既無主，身我何由生？譬一沙無油，聚沙亦然也。主我一物異名爾。
又此病起，皆由著我，是故於我不應生著。
什公曰：病起有二事：一者、由過去著我，廣生結業，結業果熟，則受於苦；二者、由現在著我心惱，著我心惱，故病增也。
生公曰：復源此病本空，而有病者，皆由著我起也；若能於我不著，病何有哉？
二、破法假入空二：初、令當起法想二：初、結前生後既知病本，即除我想及眾生想，當起法想，
肇公曰：我想，患之重者，故除我想，而起法想。法想，於空為病，於我為藥，卑隆相靡，故假之以治也。
二、正明法想二：初、明因法起滅應作是念：但以眾法，合成此身，起唯法起，滅唯法滅。
肇公曰：釋法想也。五陰諸法，假會成身，起唯諸法共起，滅唯諸法共滅，無別有真宰主其起滅者也。既除我想，唯見緣起諸法，故名法想。
又此法者，各不相知，起時不言我起，滅時不言我滅。
肇公曰：萬物紛紜，聚散誰為？緣合則起，緣散則離，聚散無先期，故法法不相知也。
二、當滅法想二：初、顛倒應離彼有疾菩薩為滅法想，當作是念：此法想者，亦是顛倒；顛倒者，即是大患，我應離之。
肇公曰：法想雖除我，於真猶為倒，未免于患，故應離之。
什公曰：向以法遣我，自此以下，以空遣法也。
二、正明滅法五：初、明離法云何為離？離我、我所。
肇公曰：我為萬物主，萬物為我所，若離我、我所，則無法不離。
云何離我、我所？謂離二法。云何離二法？謂不念內外諸法，行於平等。
肇公曰：有我、我所，則二法自生；二法既生，則內外以形；內外既形，則諸法異名；諸法異名，則是非相傾；是非相傾，則眾患以成。若能不念內外諸法，行心平等者，則入空行，無法想之患。內外法者，情塵也。
三、二空平等二：初、標
云何平等？謂我等、涅盤等。
肇公曰：極上窮下，齊以一觀，乃應平等也。
所以者何？我及涅盤，此二皆空。
肇公曰：即事無不異，即理無不一。
以何為空？但以名字故空。如此二法，無決定性。
肇公曰：因背涅盤，故名吾我；以舍吾我，故名涅盤。二法相假，故有名字而生；本其自性，性無決定，故二俱空也。
得是平等，無有余病，唯有空病，空病亦空。
什公曰：上明無我無法，而未遣空；未遣空，則空為累；累則是病，故明空病亦空也。
肇公曰：群生封累深厚，不可頓舍，故階級漸遣，以至無遣也。上以法除我，以空除法，今以畢竟空，空於空者，乃無患之極耳。
二、約從空入假示調伏者，天臺大師釋纓絡第二假觀云：從空入假觀者，若住於空，與二乘何異？不成佛法，不益眾生，是故觀空不住於空，而入於假，知病識藥，應病授藥，令得服行，故名從空入假觀。而言平等者，望前稱平等，前破假用空，今破空用假，破用既均，故言平等觀。此觀成時，證道種智也。與今設身有苦，念惡趣眾生，起大悲心。我既調伏，亦當調伏一切眾生同。今約此釋經為九：初、令無受而受是有疾菩薩，以無所受而受諸受，
什公曰：受，謂苦、樂、舍三受也。若能解受無受，則能為物受生，而忍受三受也。
未具佛法，亦不滅受而取證也。
肇公曰：善自調伏者，處有不染有，在空不染空，此無受之至也。以心無受，故無所不受；無所不受，故能永與群生同受諸受。諸受，謂苦受、樂受、不苦不樂受也。佛法未具，眾生未度，不獨滅三受而取證也。
設身有苦，念惡趣眾生，起大悲心，我既調伏，亦當調伏一切眾生，
什公曰：我功德智慧之身，尚苦痛如是，況惡趣眾生，受苦無量耶？即起悲心，志拔群苦，要與群生同其苦樂。
但除其病，而不除法，
什公曰：謂妄見者，所見常、樂、凈等法也。所以說言無者，不以有樂凈法，而以無除之，直為除妄想病耳，無法可除，故能處之，不除其法也。
五、令斷本教導二：初、標起為斷病本而教導之。
肇公曰：諸法緣生，聚散非己。會而有形，散而無像，法自然耳，於我何患？患之生者，由我妄想，於法自為患耳，法豈使我生妄想乎？然則妄想為病本，法非我患也，故教導之興，但除病本，不除法也。
二、轉釋四：初、轉釋病本何謂病本？謂有攀緣。從有攀緣，則為病本。
什公曰：上說菩薩自尋病本，以理處心，故能處病不亂。今明為斷眾生病故，推其病源，然後應其所宜耳。機神微動，動則心有所屬；心有所屬，名為攀緣；攀緣取相，是妄動之始，病之根也。
何所攀緣？謂之三界。
肇公曰：明攀緣之境也。三界外法，無漏無為，其法無相，非是妄想所能攀緣，所能攀緣者，三界而已耳。
云何斷攀緣？以無所得。若無所得，則無攀緣。
肇公曰：所以攀緣，意存有取；所以有取，意存有得。若能知法虛誑，無取無得者，則攀緣自息矣。
何謂無所得？謂離二見。何謂二見？謂內見、外見，是無所得。
肇公曰：內有妄想，外有諸法，此二虛假，終已無得。
六、發明功過三：初法二：初、結成功德文殊師利！是為有疾菩薩調伏其心。為斷老病死苦，是菩薩菩提。
若不如是，己所修治，為無慧利。
肇公曰：若能善調其心，不懷異想，而永處生死，斷彼苦者，是菩薩菩提之道；若不能爾，其所修行，內未足為有慧，外未足為有利也。
譬如勝怨，乃可為勇，
住不調伏，則以生死為冤；住於調伏，則以涅盤為怨。生死之怨溺於有，涅盤之怨沉於空，不住不調伏，亦不住調伏，能勝此怨，乃可為勇也。
如是兼除老病死者，菩薩之謂也。
兼除則不專一，專一則行有所偏。
彼有疾菩薩，應復作是念：如我此病非真非有，眾生病亦非真非有。
什公曰：解病非真，故能處之不亂也。云若以病為真有，則病不可除，眾生無邊，病亦無盡，無盡之病，其性實有，云何可度？即時迷亂，心生退轉。若病非真，易可除耳，悲心即生，弘誓兼濟也。
八、令弗起愛見四：初、正明作是觀時，於諸眾生若起愛見大悲，即應舍離。
什公曰：謂未能深入實相，見有眾生，心生愛著，因此生悲，名為愛見大悲。愛見大悲，虛妄不凈，能令人起疲厭想，故應舍離也。
肇公曰：若自調者，應先觀己病及眾生病，因緣所成，虛假無實，但以此心而起悲也。若此觀未純，見眾生愛之而起悲者，名愛見悲也。此悲雖善，而雜以愛見，有心之境，未免應累，故應舍之。
所以者何？菩薩斷除客塵煩惱而起大悲，
肇公曰：心遇外緣，煩惱橫起，故名客塵。菩薩之法，要除客塵，而起大悲。若愛見未斷，則煩惱彌滋，故應舍之。
燈曰：小乘教中，以見惑喻客，客義麤故，以思惑喻塵，塵義細故。
愛見悲者，則於生死有疲厭心；
若能離此，無有疲厭，在在所生，不為愛見之所覆也。
什公曰：若能除愛見，即棄舍結業，受法化生，自在無礙也。
肇公曰：夫有所見，必有所滯，有所愛，必有所憎，此有極之道，安能致無極之用？若能離此，則法身化生，無在不在，生死無窮，不覺為遠，何有愛見之覆，疲厭之勞乎？
九、揀擇是非二：初、但明其是所生無縛，能為眾生說法解縛。
肇公曰：愛見自除，法身既立，則所生無縛，亦能解彼縛也。
如佛所說，若自有縛，能解彼縛，無有是處；若自無縛，能解彼縛，斯有是處。
三、約從空假入中道明調伏者，天臺大師釋纓絡中觀云：二空為方便者，初觀空生死，次觀空涅盤，此之二空，為雙遮之方便；初觀用空，次觀用假，此之二用為雙照之方便。心心歸趣入薩婆若海，雙照二諦也，此觀成時，證一切種智，與今慧與方便兼行，即雙照用空假之義。後三十一科，明菩薩雙非二邊，即雙遮空假之義。今釋為二：初、雙即空假明調伏為三：初、結前生後是故菩薩不應起縛。
何謂縛？何謂解？
三、釋明縛解三：初、正釋二：初、先明縛解貪著禪味，是菩薩縛。以方便生，是菩薩解。
什公曰：貪著禪味有二障，障涅盤及菩薩道。
肇公曰：三界受生，二乘取證，皆由著禪味，所以為縛。又曰：自既離生，方便為物而受生者，則彼我無縛，所以為解也。
二、釋明慧便二：初、先標二義又無方便慧縛，有方便慧解；無慧方便縛，有慧方便解。
肇公曰：巧積眾德，謂之方便；直達法相，謂之慧；二行俱備，然後為解耳。若無方便而有慧，未免於縛；若無慧而有方便，亦未免於縛。
二、釋明二義二：初、以方便為首釋二：初、明無方便慧縛何謂無方便慧縛？謂菩薩以愛見心莊嚴佛土，成就眾生，於空、無相、無作法中而自調伏，是名無方便慧縛。
什公曰：觀空不取，涉有不著，是名巧方便也。今明六住已還，未能無礙，當其觀空，則無所取著；及其出觀，凈國化人，則生見取相，心愛著，拙於涉動，妙於靜觀。觀空慧，不取相，雖是方便，而從慧受名，此中但取涉有不著為方便，故言無方便而有慧也。七住已上，其心常定，動靜不異，故言有方便慧也。
燈曰：此之二義，若約漸教階位而言，說如什公所云；若約頓教而說，則圓人初心，皆能兩備。如金剛般若云：應無所住而生其心。所謂不住六塵而行布施等，無所住慧也；生心行度，方便也。初心兩備，圓行皎然。下釋得失中，縛則俱縛，不惟縛於有，亦縛於空；解則俱解，不惟於有得解，即於空亦得其解也。六朝已前，判教相者，但知何通教大乘之即色明空融通之理。今什、肇每言六住七住，不知此是如來借別明通之位，與此經所談通方之教，猶隔一程。今約臺教明之，菩薩以愛見心莊嚴佛土，成就眾生，有方便而無慧者，乃三藏教行事六度，菩薩雖伏惑，而未斷惑，故涉愛見也。於空、無相、無作法中而自調伏，無方便慧縛者，事六度菩薩，雖於三資糧、四加行位用三解脫伏惑，在下中忍位中，經三僧只劫，行六度行，百劫種相好因也。
何謂有方便慧解？謂不以愛見心莊嚴佛土，成就眾生，於空、無相、無作法中，以自調伏而不疲厭，是名有方便慧解。
肇公曰：七住已上，二行俱備，游歷生死，而不疲厭，所以為解。
燈曰：此是通教理六度菩薩，以解巧根大，故能知一切事度即理。色即是空，非色滅空，能無住而生心。復知雖斷見思，不妨隨逐生死，而度生行度，是故莊嚴佛土，三三昧中，雙輪而并駕，兩翅而高翥，故名有方便慧解也。
二、以慧為首釋二：初、明無慧方便縛何名無慧方便縛？謂菩薩住貪欲、瞋恚、邪見等諸煩惱而殖眾德本，是名無慧方便縛。
前方便先而慧後，此慧先而方便後，同是三藏教菩薩根小解拙之行，準上可知。
何謂有慧方便解？謂離諸貪欲、瞋恚、邪見等諸煩惱而殖眾德本，回向阿耨多羅三藐三菩提，是名有慧方便解。
前方便先而慧後，今方便後而慧先，同是通教菩薩根大解巧之行，亦準上可知。此約界內二教說之如此，若界外二教說之，則前之言失，當在別教；後之言得，當在圓教；或可後之言得，同在後之三教。對前三藏通名為拙，部屬方等，教理宜然，能了天臺判教規則，解一千從矣。
文殊師利！彼有疾菩薩應如是觀諸法。
既曰有疾菩薩，正應約解行位中明之。若曰位登七住，方名為得，即是無疾菩薩矣。
三、重釋二：初、第一釋又復觀身無常、苦、空、非我，是名為慧。雖身有疾，常在生死，饒益一切而不厭倦，是名方便。
又復觀身，身不離病，病不離身，是病是身，非新非故，是名為慧。設身有疾，而不永滅，是名方便。
肇公曰：新故之名，出於先後。然離身無病，離病無身，眾緣所成，誰後誰先？既無先後，則無新故；新故既無，即入實相，故名慧也。既有此慧，而與彼同疾，不取涅盤，謂之方便自調。
燈曰：準今重釋，則慧與方便，皆在初心，不必約入位說也。若果入位，方名為得，則後學初心，此經絕分矣。
二、約雙非空假明調伏二：初、雙約空有結前生後二：初、標
文殊師利！有疾菩薩應如是調伏其心，不住其中，亦復不住不調伏心。
應如是調伏，則不住有，不住其中，則不住空。下句祗亦不住有耳，不住空有，中道之義則已彰，於前章即空有明調伏中矣。
所以者何？若住不調伏心，是愚人法；若住調伏心，是聲聞法。
二、雙非空假，正明中道之行。凡夫本即是佛，所多者，在於緣塵分別；二乘亦本即佛，所多者，在於滯寂沉空；菩薩亦本即佛，所多者，在於根本無明。今明菩薩中道之行，須異凡夫、二乘，住調伏，與住不調伏，正行中道，所以破根本無明。是故下明三十一行，皆就中道雙非言之，修圓因而證佛果，文為三十一：初、以調伏不調伏明中道是故菩薩不當住於調伏、不調伏心，離此二法，是菩薩行。
住於調伏，則沉於空；住於不調伏，則滯於有；離此二法，則正行中道，故為大乘菩薩法也。
在於生死，不為污行，住於涅盤，不永滅度，是菩薩行。
不住不調伏，故在生死不為污；不住調伏，故雖住涅盤不永滅。
非凡夫行，非賢圣行，是菩薩行。
在於生死不為污，故非凡夫；住於涅盤不永滅，故非賢圣。
非垢行，非凈行，是菩薩行。
非凡夫行，故非垢；非圣賢行，故非凈。
雖過魔行，而現降伏魔，是菩薩行。
凡有魔之可降者，於將過魔界、未過魔界之時，而魔來嬈之，俾不出境，故菩薩有降魔之事。若已過魔界之行，則魔不能嬈，又何有魔之可降？今菩薩雖過魔行，而不妨示現降魔，是則不滯於有，不滯於空，方為中道之行。
求一切智，無非時求，是菩薩行。
一切智有二：一、二乘一切智，以空為果者也；二、佛果一切智，以中道圓滿為果者也。二乘匆匆取證，名非時求。
雖觀諸法不生，而不入正位，是菩薩行。
諸法理本無生，菩薩順理觀；然而無生，未始不生，菩薩觀之，生化兩冥，故不同二乘觀無生而入偏空之正位也。
雖觀十二緣起，而入諸邪見，是菩薩行。
外道迷諸法因緣所生，而執為自然，能觀緣起，則不入邪見矣。然而菩薩悟六十二見為如來種，乃熾然入之，以求諸佛解脫，故曰入諸邪見。夫觀緣起而入，豈同邪見者哉？
雖攝一切眾生，而不愛著，是菩薩行。
菩薩以四攝法而攝受眾生，似近於愛見，然而終不落於愛見，所以成中道之行也。
雖樂遠離，而不依身心盡，是菩薩行。
二乘厭此身心，為生死大累，故修空、無相、無作遠離之行，必遠離之，斯為究竟。菩薩豈不異凡夫以修遠離？然而身心盡處，而熾然求生以度生，故曰因滅無明，得熾然三菩提燈。
雖行三界，而不壞法性，是菩薩行。
凡夫行三界則壞法性，二乘證法性則不行三界，菩薩異乎是，故行中道之行。
雖行於空，而殖眾德本，是菩薩行。
行於空，從假以入空也。植德本，從空以出假也。方入空而出假，方出假以入空，已能雙遮，又復雙照。
雖行無相，而度眾生，是菩薩行。
義與前同，第植德專於己，度生專於人異耳。合而歸之，不同而同也。
雖行無作，而現受身，是菩薩行。
二乘行無作，則永不受生。菩薩為度眾生，故行無作，以盡己生；己生既盡，則正當受生以畢志愿，必不匆匆而入正位也。
雖行無起，而起一切善行，是菩薩行。
若行無起，而心永不起，沉於空矣。今菩薩從無起而起，異二乘，從起而無起，異凡夫，故為菩薩之行。
雖行六波羅蜜，而遍知眾生心心數法，是菩薩行。
什公曰：六度是自行法，自行既足，然後化人，化人乃知眾生心。今雖自行，而己能知彼。復次，第六度，觀法無相，不以無相為礙，亦能知眾生心也。
肇公曰：六度，無相行也。無相則無知，而方遍知眾生心行。
雖行六通，而不盡漏，是菩薩行。
二乘雖得六通，必盡諸漏出三界，而不現身度生。菩薩異乎此，故雖行六通，而不盡漏。言不盡者，非若凡夫之不盡，秪示現受生，令不知者謂菩薩實有漏耳。
雖行四無量心，而不貪著生於梵世，是菩薩行。
有凡夫之四無量心、菩薩之四無量心、如來之四無量心。凡夫四無量心，必報生梵天。今是菩薩之四無量心，報在成佛，故不貪著生於梵世。
雖行禪定解脫三昧，而不隨禪生，是菩薩行。
什公曰：禪，四禪也；定，四空也；解脫，八解脫也；三昧，空、無相、無作也。
燈曰：大小法相，大抵相同，惟觀其用心何如耳。是以天臺圓教所用名相，不局諦緣度法之所攝屬，如大有福人，瓦礫草木，信手持來，無非是寶，與此經所明菩薩之行，甚相符合。茍必離此，方為圓頓，何異但中稱為佛性乎？
雖行四念處，而不畢竟永離身、受、心、法，是菩薩行。
凡夫、外道於身、受、心、法，執之以為常、樂、我、凈，故如來謂之四倒。二乘又觀此四，以為不凈、無常、苦、空、無我。於此外雖謂之正，於如來亦謂之倒，蓋凡外因四榮謂之倒，二乘因四枯謂之倒，惟如來妙觀中道，非榮非枯，離乎八倒，於其中間以般涅盤。今云雖行四念處，則異乎榮，而不畢竟；示離身、受、心、法，則異乎枯；非榮非枯，是菩薩行也。
雖行四正勤，而不舍身心精進，是菩薩行。
二乘於空、無相、無作，雖勇於正勤，而於菩薩游戲神通，凈佛國土，無有一念好樂之心，則猶稱懈怠。菩薩異此，故是中道。
雖行四如意足，而得自在神通，是菩薩行。
二乘之修四如意足，固能得小乘之作意神通也，豈若菩薩之修大乘如意足，以得不作意之自在神通乎？
雖行五根，而分別眾生諸根利鈍，是菩薩行。
二乘之修五根，志在於無分別，故信、進、念、定、慧，一歸於無分別；茍涉分別，則信不得其真，念不得其一矣。今菩薩妙行中道，故雖五根行離諸緣塵，而於眾生妙有法門，能熾然分別，故是中道也。
雖行五力，而樂求佛十力，是菩薩行。
二乘行五根，生五力，惟拔出分段生死，開空、無相、無作七覺華，結八正果而已。菩薩之行五力，而樂求佛之十力，拔出二種生死，開如來七菩提華，結善逝八正覺果，故是中道行也。
雖行七覺分，而分別佛之智慧，是菩薩行。
二乘行七覺支，不過分別偏空之法；菩薩之七覺支，則異乎是，乃分別佛之中道智慧者也。
雖行八正道，而樂行無量佛道，是菩薩行。
菩薩亦行八正之道，第其所名之正雖同，而所行之道則不同，正以空不空異，竟不竟殊也。
雖行止觀助道之法，而不畢竟墮於寂滅，是菩薩行。
制心一處，寂然不動，謂之止；智慧照了，歷歷不昧，謂之觀。二乘亦修止觀，以為助道，然而但止見思分別之動，而觀見思愚癡之昏，歸於寂滅而已。菩薩之修止觀，三惑分別之動無不止，三惑愚癡之昏無不觀，故不墮於寂滅也。
雖行諸法不生不滅，而以相好莊嚴其身，是菩薩行。
行諸法不生不滅者，法身也；相好莊嚴者，報身也。法非報不嚴，報非法不成，法報相資，方成佛道。
雖現聲聞、辟支佛威儀，而不舍佛法，是菩薩行。
或菩薩之修持，或應身之所示現，豈以二乘之小而棄之不行？是故形雖比丘，而心佛道，所謂以佛道聲令一切聞是也。
雖隨諸法究竟凈相，而隨所應為現其身，是菩薩行。
肇公曰：究竟凈相，理無形象，而隨彼所應，現若干像也。
雖觀諸佛國土永寂如空，而現種種清凈佛土，是菩薩行。
諸佛國土本自離染清凈，故永寂如空。惟其清凈，而性具之土，方炳然發現，故能隨機所宜，現種種法，凈佛國土也。
雖得佛道，轉於法輪，入於涅盤，而不舍於菩薩之道，是菩薩行。
成道說法入寂，乃菩薩究竟之大果。菩薩修因所克，畢於是矣。然而眾生無盡，僧那亦無有盡，豈即於是而取泥洹，要當帶果行因，以行菩薩之道，如觀音、文殊之為然，否則非菩薩道也。
說是語時，文殊師利所將大眾，其中八千天子皆發阿耨多羅三藐三菩提心。
判教者，此經說在方等，雖曰彈偏斥小，嘆大褒圓，而正意在斥小處多。是則無慧方便，無方便慧。愛見大悲，正斥三藏事六度，菩薩不斷惑而度生，或斷惑而灰智也。若曰彈偏，則不特小，即通、別二教皆得言之。即圓教名字位人觀行未成，五住未伏，豈能即免無慧方便、無方便慧及愛見大悲？是以圓人初心方便及慧二種之行，不可須臾而離。言方便，則不惟度生善巧及六度行，即四威儀中折旋俛仰，無非圓人之方便；而此方便，不可無空慧而統御之，或慧先而方便佐之，或方便先而慧佐之，如是之行，無非中道雙遮雙照之方便。寄語行者，勤而習之。但大師釋纓絡三觀之後，又明一心中三觀，引釋論云：三智實在一心中得，秪一觀而三觀，觀於一諦而三諦，故名一心三觀。類如一心而有生住滅，如此三相在一心中，此觀成時，證一心三智，亦名一切種智寂滅相、種種行類相貌皆知也。寂滅相者，是雙亡之力；種種相貌皆知者，雙照之力也。
中論云：因緣所生法，即空即假即中。釋論云：三智實在一心中得。即此意也。此觀微妙，即一而三，即三而一。一觀一切觀，一切觀一觀，非一非一切，如此之觀，攝一切觀也。須知此品所示觀法，而有頓漸二門：文殊、維摩初番問答往復明室空之旨，頓觀也；三番明調伏其心，漸觀也。然而非頓無以融漸，非漸無以開頓，頓漸合行，是今圓觀。此又與大師所示，不約而符。
或者疑曰：頓觀雖圓，宛有三相，今維摩所示惟是一空，云何相合？答曰：此正圓頓三觀，一空一切空之旨。如趣舉空觀，則非惟但空俗諦，而中真亦空，名大空觀。今文所示，正是大空，亦名頓空圓空，自非此空，安令室容廣座稱不思議？智者解一千從，無勞擬議也。
觀解者，三心即空，一一推檢，所具五陰，誰受病者，此其中間，身亦無我，是故於心不應生著，即破人假入空，調伏其心也。又觀五陰之中，起惟法起，滅惟法滅，又此法者各不相知，不言我起我滅。又觀此法，亦是顛倒，我應離之，離我我所，不念內外，行於平等，我及涅盤，此二皆空，唯有空病，空病亦空，即破法假入空觀調伏其心也。
又觀此心雖然即空，亦復即假，諸法宛然。以即假故，不妨於無所受而受諸受，不滅受而取證於空，愍自心沉淪生死，而愍於他，生大悲心。雖除假病而不除法，心心生起，以觀教之令斷苦，教導斷除攀緣，設諸方便而化余心，雖化余心，而不離空慧，即從空出假觀調伏其心也。
又觀此心中道，雙即空假，有方便及慧，慧及方便二相輔頰，不舍離，雙非空有，非調伏、非不調伏，非生死、非涅盤，乃至帶果行因，一一稱性觀之，即從空假入中道觀調伏其心也。
六、釋不思議品二：初、釋品題什公曰：法身大士，身心無倦。聲聞結業之形，心雖樂法，身有疲厭，故發息止之想。身子於弟子中，年耆體劣，故先發念，不用現其累跡。又以維摩必懸得其心，故直念而不言也。尋下言諸大人當於何坐？似是推己之疲，以察眾人之體，恐其須，故發念之也。
肇公曰：床坐獨寢，旨現於此。舍利弗默領玄機，故扣其興端。凈名將辯無求之道，故因而詰之也。
燈曰：失發千尋之絲，先於微緒；開萬華之谷，首於初陽。是以身子所發之念、所緣之事極小；而維摩能鑒之心、所現之跡極大。機教相扣，碪椎相應，大士固不可思議，身子亦不可思議也。
二、釋經文四：初、略寄借座明不思議三：初、欲座興念爾時，舍利弗見此室中無有床座，作是念：斯諸菩薩、大弟子眾當於何坐？
二、知意呵斥五：初、維摩泛問長者維摩詰知其意，語舍利弗言：云何？仁者為法來耶？求床座耶？
舍利弗言：我為法來，非為床座。
三、正事呵斥五：初、以為法不貪軀命斥維摩詰言：唯！舍利弗！夫求法者，不貪軀命，何況床座。
夫求法者，非有色、受、想、行、識之求，非有界、入之求，非有欲、色、無色之求。
五陰、十八界、十二入，是為三科。欲、色、無色是為三界。夫有三科，即在三界。茍在三界，不免三科。身子一念床座，則生死之法備矣。
唯！舍利弗！夫求法者，不著佛求，不著法求，不著眾求。
夫求出三科、三界者，要以歸依三寶為之始。第三寶為世舟航，渡河雖用筏，到岸不須舟，故不可以不求，又不可以著心而求之可也。身子答云我為法來，是著法而求。法因佛說，法假僧弘，故相因言之。然以著心求者，是非為真求，而於無求中，我而求之。
四、以求法無修四諦求斥二：初、以舉四諦斥夫求法者，無見苦求，無斷集求，無造盡證、修道之求。
所以者何？法無戲論。若言我當見苦、斷集、證滅、修道，是則戲論，非求法也。
肇公曰：有求則戲論，戲論則非求，所以知真求之無求也。
唯！舍利弗！法名寂滅，若行生滅，是求生滅，非求法也。法名無染，若染於法，乃至涅盤，是則染著，非求法也。法無行處，若行於法，是則行處，非求法也。法無取舍，若取舍法，是則取舍，非求法也。法無處所，若著處所，是則著處，非求法也。法名無相，若隨相識，是則求相，非求法也。法不可住，若住於法，是則住法，非求法也。法不可見聞覺知，若行見聞覺知，是則見聞覺知，非求法也。法名無為，若行有為，是求有為，非求法也。
此科經有八段，一以法身名為寂滅，不可以生滅求斥，乃至法身名無為，不可以有為求斥，一一在文可見。
是故，舍利弗！若求法者，於一切法應無所求。
言應無所求者，乃以無求之心而求，非一向不求，所謂於無可求中，吾故求之是也。
說是語時，五百天子於諸法中得法眼凈。
法眼凈，位在圓教八九十信，別在十行，若小乘法眼凈，非此中意。
觀解者，觀一念識心具足眾德，了無諸相，即法身非有軀命三科。雖即三寶，不應著之，雖即四諦，無四諦相，了不見生滅之相，乃至無見無為，即大士所示義也。
三、借座與坐十三：初、維摩問何處座好爾時，長者維摩詰問文殊師利言：仁者游於無量千萬億阿僧只國，何等佛土有好上妙功德成就師子之座？
什公曰：自知而問者，欲令眾信也。借座彼國，其義有二：一者、欲現諸佛嚴凈功德，致殊勝之座，令始行菩薩深其志愿也；二者、欲因往返之跡，使化流一國也。
文殊師利言：居士！東方度三十六河沙國，有世界名須彌相，其佛號須彌燈王，今現在，彼佛身長八萬四千由旬，其師子座高八萬四千由旬，嚴飾第一。
肇公曰：由旬，天竺里數名也。上由旬，六十里；中由旬，五十里；下由旬，四十里也。
於是，長者維摩詰現神通力，
即時彼佛遣三萬二千師子之座，高廣嚴凈，來入維摩詰室。
諸菩薩、大弟子、釋、梵、四天王等，昔所未見。其室廣博，悉皆包容三萬二千師子之座，無所妨礙，於毗耶離城及閻浮提四天下，亦不迫迮，悉見如故。
爾時，維摩詰語文殊師利：就師子座，與諸菩薩上人俱坐，當自立身如彼座像。
其得神通菩薩即自變形為四萬二千由旬，坐師子座。
諸新發意菩薩及大弟子皆不能昇。
爾時，維摩詰語舍利弗：就師子座。舍利弗言：居士！此座高廣，吾不能昇。
維摩詰言：唯！舍利弗！為須彌燈王如來作禮，乃可得坐。
於是，新發意菩薩及大弟子即為須彌燈王如來作禮，便得坐師子座。
舍利弗言：居士！未曾有也！如是小室，乃容受此高廣之座，於毗耶離城無所妨礙，又於閻浮提聚落城邑及四天下諸天、龍王、鬼神宮殿，亦不迫迮。
維摩詰言：唯！舍利弗！諸佛菩薩有解脫，名不可思議，
肇公曰：夫有不思議之跡顯於外，必有不思議之德著於內。覆尋其本，權智而已乎！何則？智無幽而不燭，權無德而不修。無幽不燭，故理無不極；無德不修，故功無不就。功就，在于不就，故一以成之；理極，存于不極，故虛以通之。所以智周萬物而無照，權積眾德而無功，冥漠無為而無所不為，此不思議之極也。巨細相容，殊形并應，此蓋耳目之麤跡，遽足以言乎？然將因末以示本，托麤以表微，故因借座略顯其事耳。此經自始於凈土，終于法供養，其中所載大乘之道，無非不思議法者也。故囑累云，此經名不思議解脫法門，當奉持之。此品因現外跡，故別受名耳。解脫者，自在心法也。得此解脫，則凡所作為，內行外應，自在無礙，此非二乘所能議也。七住法身已上，乃得此解脫也。別本云：神足三昧解脫。
燈曰：肇公第知覆尋不思議之本，權智而已，未知權智之所施設者跡也。若覆尋其本，則又有實智在焉。蓋諸佛菩薩果上妙用，依實智之體，以起權智之用，正以實智不可思議，致令權智亦不可思議。又權實二智，能照之智也。不有所照之境，焉發能照之智？是故智有權實，境亦同之。不有所照之境，安發能照之智？不有能照之智，安顯所照之境？是則權實二智之不可思議。
又因權實二境之不可思議，故法華云諸佛智慧甚深無量，此嘆實智妙也。又云其智慧門難解難入，此嘆權智妙也。又云是法非思量分別之所能解，此嘆權實二智俱不可思議，以釋妙名也。又云惟佛與佛乃能究盡諸法實相，能究盡者，乃權實二智；所究盡者，乃權實二境。
天臺大師云：諸法不思議，權境也。實相不思議，實境也。即諸法而實相，乃即權而實；即實相而諸法，乃即實而權。權實實權，俱不可思議，乃諸佛所究盡之境。又云：諸法者，即華嚴能隨染緣，具造十法界也。每一界各有十如是，故經云：所謂諸法有如是相，如是性，如是體，如是力，如是作，如是因，如是緣，如是果，如是報，如是本末究竟等。
又準仁王經與智論，每一界具假名實法國土，界界三法，法法十如，每一界有三十如是，十界則三百如是。每界互具十界，則成百界，界十如是，故成三千如是。此三千法，又有真妄具造不同，蓋始由真如不變之體，法爾具足三千性相，能隨染凈緣，具造十法界，始既即不變而隨緣，終則即隨緣而不變。言不變者，雖隨凈緣具造佛界假名實法國土，而真如不變之體，性具十種法界，即性體清凈，不染纖毫，與夫性量豎窮橫遍者，毫無虧欠其自知堅固。
三、明菩薩方便本心二：初、明有威德力所以者何？住不可思議解脫菩薩有威德力故，行逼迫，示諸眾生二、嘆是為難事二：初、法說如是難事；凡夫下劣，無有力勢，不能如是逼迫菩薩。
譬如龍象蹴踏，非驢所堪。
肇公曰：截人手足，離人妻子，強索國財，生其憂悲，雖有目前小苦，而致永劫大安，是由深觀人根，輕重相權，見近不及遠者，非其所能為也。
什公曰：眾生若有真實定相者，則不思議大士不應徒行逼試，令其受苦。以非真實，易可成就，故行惱逼也。
是名住不可思議解脫菩薩智方便之門。
肇公曰：智慧遠通，方便近導，異跡所以形，眾遮所以成，物無不由，而莫之能測，故權智二門為不思議之本也。
約教判不思議解脫法門者，的在圓教登初住菩薩，至於等覺，分破無明，分證三德，鄰於妙覺，乃能究竟，亦兼得別教登地菩薩。然別登初地，已同圓教初住，雖曰兼別，實乃純圓。若如什、肇諸公所釋，謂七住菩薩能具是力，不知七住是何教位次，若曰圓位，則初住已得，不待至七，若曰別教，七住方盡思惑，始學出假，亦未有此證。據關中釋義，多附通理，其所指七住，應是諸大乘經借別明通之位，與已辦地齊，雖能游戲神通，凈佛國土，亦未有如此不思議解脫也。
觀解者，觀一念性具三千，即性體性量，一界現起，九界冥伏，一法現起，三千九百九十九法冥伏；或根塵依正，各各現起冥伏，一為主，余為賓，主能攝賓，賓來歸主；或小中現大，大中現小等，是為不思議解脫法門，於一心中具足也。