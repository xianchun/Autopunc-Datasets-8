師入寺，指山門，不勞彈指，豈涉思惟？現成門戶，到者方知。
指佛殿，前釋迦，後彌勒，且道阿那個是正主？喝一喝。
拈帖，尋常云水家，或凝或流，初無固必，因甚得者個入手便從者住？試下一轉語看。
諸山疏，居必擇鄰，監非止水，明暗相凌，言猶在耳。
山門疏，關著門，盡是自家屋，何須冷言冷語，暗地敲人？不信，聽取下文。
指法座，聚草積石，說有談空，取古尚賒，一時拈卻。何故？別有一路子。
師陞堂，祝圣畢就座，云：大凡善射者，發必中的；若不中的，徒勞沒羽。莫有善射者麼？試發一箭看。
僧問：不從天降，不從地涌，須彌山從甚處得來？
師云：突出難辨。
僧云：只將者個真消息用祝吾皇億萬春。
師云：巢知風，穴知雨。
僧云：雙檮勝所，大士垂化之方，應庵云孫今虛堂高蹈其轍，還端的也無？
師云：誣人之罪，以罪加之。
僧云：爭柰是非已落傍人耳，便挽天河洗不清。
師云：面赤不如語直。
僧云：只如判府直院侍郎請和尚住此名山，有何方便？
師云：劍握甑人手。
僧云：還許學人露個消息也無？
師云：杜鵑啼處花狼藉。僧禮拜。
師乃云：一絲不掛，猶涉廉纖；獨脫無依，未為極則。衲僧家去來不以象，動靜不以心，冥運無方，群機頓顯，便見云黃峰頂鐵樹抽枝，小白花邊無風起浪，處處普門境界，頭頭彌勒道場，不應萬緣，靈然自得。直得堯風舜日，共樂昇平，樵唱漁歌，咸沾圣化，畢竟以何為驗？擊拂子，巖莎步入祥麟穩，海樹飛來白鳳閑。
復舉：閩王請羅山開堂，才登座，以手歛僧伽梨衣顧視大眾，便下座。王近前執山手云：靈山一會，何異今日？山云：將謂爾是個俗漢。
師云：羅山當時下者一著，不妨驚群動眾，賴遇大王是佛法中人。今日忽有人問新寶林，只對他道：將謂無人知音。自然頭正尾正。
當晚小參，師云：往往多是向蓍草影邊胡卜亂卜，今夜與諸人破卦文了也，請欵欵出來商量。
問答罷，師乃云：客是主人相師，未到寶林則已，一到寶林，山僧伎倆不出諸人探頭一覷。賴得堂中有一個半個髣髣髴髴地是舊時相識，指出行道塔風鐸亂鳴，罵破梁寶公多口饒舌，便見主賓和氣，彼此無疑。然雖如是，且道慈氏宮中今日說甚麼法？卓主丈，鋼刀雖利，不斬無罪之人。
復舉：當山善慧大士因遇天竺嵩頭陀曰：我與汝毘婆尸佛所發誓，今兜率天宮衣鉢現在，何日當還？命大士臨水觀形，見圓光寶蓋，大士謂之曰：爐
鞴之所多鈍鐵，良醫之門足病人。
師云：好笑！好笑！當時待他道：請大士臨水觀形。拈起門椎柏。不然，盡是念話杜家。
上堂，舉：洛浦因龐居士來參，禮拜，起云：仲夏毒熱，孟冬薄寒。浦云：莫錯。士云：龐公年老。浦云：何不寒便道寒，熱便道熱？士云：患聾作麼？浦云：放爾三十棒。士云：啞卻我口，塞卻爾耳。
師云：洛浦當時若向龐公年老處下得一喝，免得彼此葛藤。
上堂，僧問：熱時，寒向甚麼處去？
師云：爾抓著我癢處。
僧云：寒時，熱向甚麼處去？
師云：乾籬頭上覓甚麼汁？
僧云：不涉寒暑底人在甚麼處？
師云：鬧市尋取。
僧云：尋得後如何？
師云：出三界二十五有。
僧云：也未是極則。
師云：作麼生是極則？僧便喝。
師云：也未是極則。乃舉：天童啟和尚因僧問：學人卓卓上來，請師的的。啟云：我者一屙便了，說甚麼卓卓的的！僧云：和尚與麼答話，更買草鞋行腳。啟云：近前來。僧近前。啟云：老僧與麼答話，有甚麼過？僧無語，啟便打。
師云：者僧喚既近前，何不便與本分草料？只因下刃不嚴，返被暗窺墻壁。
解夏小參：各各鼻貫已脫，秋風影里擺尾搖頭。老安雖則善能訪跡，終竟難尋。寂子只知樹下忘軀，何曾解牧？露迥迥，云山溢目；飽齁齁，野草連天。不須短笛催歸，千圣也無覓處。驀然傅公子出來道：汝等頭角之士，九十日內托此檮陰，未嘗有半蹄之功。踏破我常住一塊泥，何得如此快活？山僧只得與他代一轉語。
公案，師云：德山如師子游行，百獸股栗，巖頭假其威而陰風逼人，後之來者，棒土揭木。
上堂，僧問：大隋蓋龜時如何？
師云：神照無此作。
僧云：初秋夏末，衲子往來，牢記取者一轉語，舉似諸方。
師云：苦哉！乃舉：天臺幽棲和尚，一日，鳴鐘上堂，眾才集，棲云：誰打鐘？僧云：維那。棲云：近前來。僧近前，棲遂與一掌，歸方丈。
師云：賤如泥沙，貴如金璧，當時若安詳登座，活得者僧。
中秋上堂，僧問：天上月圓，人間月半，是人知有。未審中間樹子屬甚麼人？
師云：有契券者得。
僧云：恁麼則天香桂子落紛紛。
師云：爾早錯認了也。
僧云：馬大師翫月次，一人道正好供養，一人道正好修行，一人驟步便行。此意如何？
師云：一畝之地，三蛇九鼠。
僧云：馬大師道：經入藏，禪歸海，唯有普愿獨超物外。
師云：打驢聽馬知。僧禮拜。
師噓一聲，乃云：與日雙運，監物無私，自是暗中之人，責冬裘比夏葛。當此良夜，眾星推遜之時，可憐不見華亭叟，冷照海濤空渺彌。
上堂，僧問：望見資福剎竿便回，腳跟下好與三十。此意如何？
師云：臭肉來蠅。
僧云：望見雪峰便參主事又作麼生？
師云：何樓漆器休拈出。
僧云：望見寶林雙楊塔尖便悟去。
師云：沙金。
僧云：和尚也是年老心孤。
師云：宣人之過，未為好手。乃舉：欽山同巖頭、雪峰到德山，乃問：天皇也與麼道，龍潭也與麼道，未審德山作麼生道？德山云：汝試舉天皇、龍潭底看。欽擬議，德山便打。遂至延壽云：是則是，打我太殺！巖頭云：爾與麼，他後不得道見德山。
師云：欽山只個擬議，德山、巖頭俱納敗闕。若是龍門上客，必為點頭，其如聽響之流，墮在區宇。
上堂：九九之節，謂之重陽。陽德既剛，元化以洽，衲子分上明得甚麼邊事？卓主丈，交。
上堂：一大藏教，不出個鴉鳴鵲噪；九經諸史，不出個之乎者也。會得，云歸華岳，水到瀟湘；不然，有伴即來，切須記取。
達磨第四忌拈香，打一圓相，香至國王之子，神光斷臂之師，耽憨面嘴，恐亦是伊兒孫，不必更懷疑。故我達磨鼻祖圓覺大師，濬發靈機，有無之宗頓釋，廓然無圣，第一之義昭然。前梁後魏，人我相高；此土西天，是非競起。丁茲末運，遐想余光，列藻陳蘩，用酬慈蔭。
上堂，舉：南泉因兩堂首座爭貓兒，泉云：道得即不斬。兩堂無語，泉遂斬之。趙州從外歸，泉舉前話，州脫草鞋安頭上出，泉云：子若在，救得貓兒。
師云：趙州借手拈香，要與兩堂雪屈，殊不知貍奴已死南泉手，直至如今鼠子多。
冬至小參：陰魔沮伏，暖氣未昇，好個衲僧消息。若能直下承當，不逐四時消長，便見深山巖崖人跡不到處，爛葛藤抽枝引蔓；其如未然，且向舊歷日上點指頭子數過。只如陰魔沮伏，暖氣未昇，是衲僧甚麼消息？卓主丈，魚行水濁，鳥飛毛落。
復舉：溈山向火次，問仰山：終日向火，因甚無暖氣？仰作向火勢。溈云：子只得物體，能所未在。仰云：某甲只如此，和尚作麼生？溈亦作向火勢。仰云：和尚只得物體，能所未在。溈云：如是！如是！
師云：盡謂溈仰父子兩口一舌，殊不知風竊虎威能偃草，水欺龍臥出前山。
除夜小參：新底不知舊底已往，舊底不知新底已來，新舊不相知，物物還對偶，衲僧家以為極則，殊不知半夜三更，蒲團上豎起脊梁，誰管爾漏箭推遷，更點遲速，猶被人喚作無轉智大王。何況如矮子看戲，隨人上下。雖然，只知暖日生芳草，那料春風暗著人。
復舉：僧問云門：如何是云門一曲？門云：臘月二十五。
師云：云門汗血功高，惜乎放過了五日，當時若道得個恰好臘月三十夜，者僧必有可觀。今則既往不咎，只得順時保愛，有問云黃一曲，只向他道半遏行云。
元宵上堂：世間之燈，莫若心燈最明，心燈一舉，則毫芒剎海，光明如晝。其間不善剔撥者，雖有如無。要見心燈麼？卓主丈，仰山開畬，歸宗拽石。