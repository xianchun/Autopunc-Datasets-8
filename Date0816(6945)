闻如是。
一时佛在罗阅祗神鸟山中，与大比丘众俱。比丘二万五千，皆阿罗汉。神通已达，脱于恐畏，已过诸畏，畏无所畏，三脱无碍。空无三昧、无相三昧、无愿三昧，其心空寂，皆入空慧，辩才无碍。菩萨七万八千，皆住无畏三昧、普光三昧。有还净戒三昧者、已得不动三昧者、已得了生三昧者、有得法雨三昧者。
大尊明士沤和拘舍罗智积无限，辩才无侣，智度无极，已藏七宝。心空无碍，净如水月。无心意识，已脱死地。度无恐畏，畏无所畏。五眼明达，观三界五道，转化受形颠倒。罗网围绕，罪福自追，围绕其身，回流不绝。人物之属、有识之类，没溺爱海，苦痛愁恼都无觉知，而自谓为乐。遭逢苦厄不知迷行，致之而反怨天。遂益愁忧，毒心乱起，恶心滋甚。没命经入三涂，考治万端，五毒兼备，受罪数千亿劫。形罪虽竟，化成恶形，更受百畜之身。出一身入一身，出一识入一识。忘本识，周旋五道，终而复始。轮转无际，回流不绝。目视三界生死苦畏，为六欲所溺，甚于须弥山。没溺大海，无有出期。虽尔天地衰老，劫尽大烧，海水干竭，须弥山犹有出期。三界之群生，为六欲所溺，甚于须弥山。
菩萨大士，观见审谛愍伤愚蠢凶騃之人，未见生死参差。世尊开演正法，恤化三界，齐渡五道。断诸径路，灭生死火，开虚无门。安入泥洹宅，现自在之制，无我结解。见生死之缚、十二痴本、六十二见，令众结解脱无挂碍。
世尊导化，善安利业。诸天、人民、菩萨大士，辅佐世尊。荡除三界，闭绝三涂，开三善路。世尊现变，感动魔众。尽一佛境界，天地六返震动。人天易色，魔众、一切鬼神、龙、阿须伦、官属，悉感动不安。诸天、龙、鬼神、阿须伦等，各各官属，皆自于所惶怖，自归命佛。
佛悉愍伤，放白毫相光，往而安之。光明彻照三十二天，下照十八地狱，极佛境界。姜场、左右，莫不欢喜，寻光即到佛所。诸天、帝释、天子、王女、天上诸大尊、神妙诸天神、魔王，及诸官属、司录、司命、三十二镇王、柱天将军、特进兵王、律法义都、曰公科车赤符郎、功曹使者、天侯太一、四天大王、太子、使者，一时悉皆寻光至佛所，稽首归命，皆礼佛足，绕佛七匝。礼佛讫，悬住空中。诸龙王、阿须伦王、将官属寻光而至，稽首归命，礼佛毕讫，侍佛后面。诸天神王、释、梵、四天王，上至三十三天，及诸天子、辅天将军，皆持天上华香宝玉、赤真珠、摩尼珠、辟玉、金、银、水精、流离、车渠、马瑙、幡彩、琦珍、宝盖、名香、杂香、泽香、捣香、珍琦宝物，尽天上所有，赍持供养世尊及诸尊、菩萨、大弟子。十八地狱皆悉休息，监官属皆寻光而至，归命稽首，绕佛百二十匝，叩头悔过。礼拜毕讫，住佛右面。地狱监官玄都王、圣都王、广武王、晋平王、玄阳王、武阳王、公阳王、平阳王、广进王、都阳王、延慰王、平胡王、琏石王、水官都督、铁官都督、天官都督、仙官都督、土官都督、十八使者，各将诸官属寻光而至，头面礼佛足，三自归命，悔过拜谢，绕佛七十匝，稽首而立。国王洴沙将十亿众，来诣佛所。清信士、清信女二百万五千人，皆来会坐。凡人数千万，皆来会坐。别坐左面，听佛说经。时国人皆疾疫，及臣民行恶凶危。佛慈愍之，恐堕三涂，没溺苦毒，欲度脱之故，还处灵鹫山，现变感动，无不蒙度。
佛告四部众，及诸天、龙、鬼神、阿须伦、阅叉、真陀罗、摩睺勒、鬼神，及阎罗、官属：悉皆明听。
各言：唯诺，唯诺，今受佛教。愿闻圣化，重哀教戒。当奉行之。
佛言：三界众生，食福无行，还堕地狱。含毒害生，死入地狱。论谄欺诳，死入地狱。贪利不止，心怀嫉妒，憍慢自用，更相伺侯，共相中害，死入地狱。中正相嫉，佞谄相仇，邪常自正，死入地狱。杀、盗、淫、欺、妄言、两舌、恶口、骂詈、咒咀，死入地狱。饮酒迷乱，食色嗜欲，害生可口，死入地狱。悭食独食，死入饿鬼。多诸瞋恚，喜怒无时，死为贱人。负债不偿，借贷不归，持头抵触人，后为畜生。论谄，后为鬼神。无所倚属，种福多怒，含毒瞋恚，后则为龙蛇。戒羸自尊，好为人主，五度不纯，死主地狱。五戒完坚，死则为人。十善行羸，生忉利天以下。十善坚强，好欲，生六天以下。一禅生色天，二禅生无色天，三禅不解空，生二十四天以上，不离于地狱苦。一切诸身形类之属，各自从心生，种行得之。诸天、人民，作天行则得天身，作人行则得人身。龙、鬼神，平生为人时，含毒瞋恚，好着巾角叉树，是为龙行，死则为龙。作鬼神行，则堕鬼神中。作畜生行，堕畜生中。作奴婢行，堕奴婢中。作饿鬼行，堕饿鬼中。作地狱行，则堕地狱。忍辱得端正，人所乐见。瞋怒得丑陋，恭敬得长且尊，憍慢得矬小且贱。种苦得苦，种乐得乐，作是得是，不作是则不得是。汝等各自种行，随行受报。乃今有若干种类，受形各异。尊卑、贵贱、好丑、长短，不等者何？由心所生。心念不同，故致是报。
诸天、龙、鬼神、地狱王、人民、四辈、菩萨摩诃萨，闻佛所说正真大法。罪福证验，实如世尊慈化之教。形类各异诸神等，无量各自本来身心。各言：受教奉行，原除愚痴。从今更始，立行为本。
佛言：能行四恩、四等，无相、无愿，入空定，立八正行、八维务禅、九次第禅，除九思，行十定法者，则离生死，得出三界，不畏三涂之难。履刃不伤，蹈火不烧，处欲不污，在祸不殃，致平等觉。
舍利弗离坐，正衣服，叉手长跪，白佛言：诸天、人民、鬼神、龙、阿须伦、阅叉、真陀罗、迦楼罗、甄多罗、摩睺勒、饿鬼、地狱、飞鸟、走狩，识神一等，行地不同，志趣不齐，罪福所应云何？
佛言：众生受形，随行获其果报。所堕之处，各随所习，以致殃福。
文殊师利白佛言：诸法本净，何因有罪有福？法本无二，心本本无，宁有三也？二千本无，尚无一，何况二也？
心无本，心无男女，心无大小，心无尊卑，心无若干。心空空，如泥洹空。心如本无空。心之无形，其心为神舍。神亦无形。神神去，法空空，如神空，神空如本无。三界空，五道空，万物空，四大空，地水火风空，等无有异。吾我空，眼耳鼻口身心意识，此八本空。
本来空，本清净。色本空，清净。痛痒思想生死识本空，清净。吾我本清净，身心本清净，三界本清净，人物本清净，眼耳鼻口身心六事本清净，地水火风空本清净，青赤白黑本清净，文字亦空本清净，一切诸法空清净，般若波罗蜜本清净。
三界如幻，人亦如幻。色痛痒思想生死识如幻，五阴、六衰亦如幻。色生色死，色起色灭，无常如幻。痛痒思想生死识，识生识灭，无常如幻。生老病死，无常如幻。饥渴寒热，无常如幻。四大非真，色灭速朽，皆归无常。
计本来无色，痛痒思想生死识亦本无。吾我本无，五阴、六衰本无。地水火风空本无。诸法本无，三界本无，人物本无。有我世、无我世、我所、非我所本无。有想、无想本无。有佛想住，如故本无。
佛哀世故，化现佛身，欲还众生，使还神本无。本无无住，无来无去，无舍无取，无著无缚，无生无死，不存不灭，寂若虚空。不起不灭，无增无减，无苦无乐，无忧不忧。心法本无，是为还神，还归本无。
譬如人远客游，在他邦穷困，积有年岁。数在他邦犯事，闬系牢狱。狱吏难恶，酷毒掠治，五毒兼备。冀望意气，孤独一身，侨在他乡。身在狱中见闬，保身无贾用，外无知识、父兄、妻子。远在故，乡里既无知者。受罪穷厄，饥不得食。困得脱出，今复归家，身得安隐，不乏衣食，快乐无极。
人从生死，恐畏生老病死，痛地狱之苦。而得归还本无，休神泥洹。宁不喜耶？
佛言：如是，如是。众生从苦得乐，从痛得愈，从饥得饱，从寒得温，从热得凉，从死得生，从贫得富。其人乃更诸苦，各若干返，然后脱此诸苦，事事快乐。其人宁喜不？
文殊师利白佛言：其人前苦今乐，甚大欢喜不可言。
佛言：人出大生死得度，至泥洹无为，快乐无极，所愿已得。心即从计：所作已办，离诸热恼，无复生死。神存自在，长得解脱。
尔时，大众在坐者诸天、人民，闻文殊师利说本无，时千比丘意解漏尽，皆得应真。八千菩萨皆得无所从生法忍，八万天人皆得不起法忍，五千天人发无上正真道意，八百清信士皆得欢喜忍，五百比丘发无上正真道意，六十比丘尼漏尽意解，百万天人得诸法法眼净，二百清信女皆得道迹。说是法时，大人八种声，上至梵天，下闻三涂。地狱、饿鬼苦痛休息，闻法宝音，尽发无上正真道意。畜生、飞鸟、走狩，闻法之音，心发善念：毕此一身得人道者，我当作沙门行佛道。地狱王监、官属，皆发无上正真道意。天、龙、鬼神尽发慈心，国中人民，其得病者，即皆归命，亦发无上正真道意。
文殊师利白佛言：诸天、人民、群萌之类，皆更三涂之苦，今皆发慈心。因其善心，尽可得度？
佛告：天人、杂类心意识净者，便可尽度也。
佛即放身相光。五色晔晔晃晃，尽恒边沙佛刹。其见光者，诸法法眼净。寻光得六法证，尽入律行。地狱、饿鬼、走狩、飞鸟，寻光发意，愿毕形寿，得为沙门，奉行清化，当求佛道。诸天、人民，皆得清净戒。凡人二万二千，皆得道迹，求五戒，为清信士女。佛即许五戒。
地狱王阎罗起正衣服，正心正意头面着佛足，长跪叉手，白佛言：我所典治百三十四狱，其一大泥犁中，有数千亿百万罪人男女，不可计数。大泥犁有八中泥犁，中泥犁有三十小泥犁，小泥犁有九十六小泥犁。有千里、二千里、四千里、八千里、万六千里者、数千万里者，罪人满中。复有监官、小王、令长、都督、五官、使者，尽属我。天中天世尊，大赦大千蒙度。我寿未尽，当何所统摄耶？
佛告泥犁王：尽赦百三十四狱！
因并诸饿鬼、鬼神、龙、阿须伦、飞鸟、走狩，尽放之。如是不久，王狱随满，不过一日。
王莫愁耶？王当发慈心，愍伤众生，不可求名。与天王、魔王、阿须伦，共诤求名。不可以主民多为尊，欲求累劫尊贵。约五从戒，行六度、四恩、四等、四禅、四谛，忍辱、柔和、布施、调意、宽仁，慈愍众生，救济苦人，卑下天下。捐弃强粱憍慢之心，灭除贪淫，断绝淫鬼之种，立清洁之行。王当观察泥犁中罪人。坐何等而见考治？泥犁中不治善人，但治恶逆无行，无义无仁，无慈无礼，无信悭食，不信三尊，无反复。唯治贪淫嫉妒愚痴人耳。不问豪尊卑贱，罪同一统。不问男女少老好丑，有识之属，作罪得罪，作福得福，为罪福所录。无有地方所、海水山石间，脱止不受死。
王言：唯唯，受教！辄奉持之，不失尊教。常宣正法，教化罪人，令发善心，使得解脱忧苦。
法自在菩萨白佛言：三界众生，岂得自在？欲至无上正真大道以成阿耨多罗三藐三菩提者，断灭三涂生死之热恼，欲求除己之殃，拔地狱之罪名，削弃五官之赤籍，济度三界往来之难，拔生死之根，灭除五处名籍，还神本无，荡除三界之想垢，净六神宅，平治泥洹之径路，为众生开泥洹门，闬塞三流之川，断绝生死之径，难易云何？
佛告法自在菩萨：汝慈心多愍，能为一切众生重任。忧念天下人、杂类，乃作是问，欲度人故耳。
佛告法自在菩萨及众生：大士，皆悉明听。善思念之，内着心中！
佛言：愚夫乐生死，如猪居溷中。恣情放心意，自种生死根。轮转更五道，因立五处籍。系缀在五道，回行不休息，皆由心所种。贪淫为死径，愚痴为泥涂，没溺不得出。嫉妒为罪本，贪利为自衰。
老不止淫，夙夜不学，有财不施，不受佛言。有此八者，为自侵欺。放逸入三涂，百罪从心生。心为泥洹君，道在身中。自心致之，不从他人求，何有难乎？从他人得者，尔乃为难。心之出入，往来无门。周流游洋，住止无处。心无端底，亦无端绪，无形无像，无远无近，无彼无此，无大无小，无老无少，无好无丑，无男无女。心之自然，生死自然，罪福自然，道法自然，泥洹自然。自然者，自尔也。自然从心生，故谓自然。高士制御心意，法自然泥洹，顺叙圣谛。入八正行，却八邪业，除九思，求十慧。致十神力、四无所畏、十八不共。积功致泥洹寂然无为。不动不摇，无生不生，无死不死，独拔特出，灭三界苦，除五处籍，独步无畏，得无比行，入大总持门，得无边底三昧，则得成阿耨多罗三藐三菩提。
法自在菩萨白佛言：心得自在，何因有若干种类，为五道主所见录籍，生死名不除？
佛言：心者，心不见心，有心不知心。心之自然，心尊心使。中心念善，即言即行；中心念恶，即言即行。心无黠计，心迷行惑，心痴意愚。计身有常，亲爱是身，谓是我许。沭浴、栉梳、好衣、美食，先欲与之。东西走作，勤苦思虑，求索财宝、官爵、奉禄，香华、璎珞庄饰是身，以求荣名。名字定空，空无所有。三界不了空，怨求空名，为名色、六入、更乐、痛痒、思想、生死、识、五阴、六衰所误。种生死惑，生没回旋，往来不绝，系名五道。皆求贪欲恩爱，为生死本。是法无常，人亦不住，如水常流。犹如幻化，忽生忽死；亦无常形，又无常名。放心在欲行，嗜欲增其惑。贪色日夜长祸，离爱则无患。贪欲意为田，无厌行为种。断贪除利业，离爱无忧患。从是拔苦根，弃苦升紫堂。永离生死恼，终始不复更，长存得自在。五处为都灭，神籍不复用。制命为人尊，宗仰如帝王。尊独无能过，是故稽首礼。
佛说是时，坐中万菩萨皆得阿惟颜；八百比丘皆得无所从生法忍；七万天人皆得法乐忍；三十万天人发无上正真道意；三十万清信士皆得柔顺法忍；十万清信女皆得欢喜忍；五千比丘尼皆发无上正真道意；六十万鬼神、龙王皆逮总持门；司隶、司命、三十二镇臣、特进兵王、辅天将军、太子、使者皆得净光三昧；侍从尽得不还道；五道大王与眷属具足得往来道；地狱王、小王、凡有百三十七人，意平等，悉得阿惟越致；官属臣下，凡十亿得信忍；凡士、凡女合十亿，皆得道迹，莫不过度。病疾除愈，盲者得视，聋者得听，痾者能语，拘躄者得手足，女人怀妊，母子俱安。飞鸟、走狩，其闻法者，尽其寿命，皆生天上。诸天、帝释，皆持七宝莲华、名香、捣香、泽香、杂香、绘彩、华盖、天幡綩綖，以为供养。天人、天子、玉女，各各持华香，幡彩、珍琦、杂宝，皆散佛上，及诸菩萨大比丘上。天尊威变，化成大殿。莫不欢喜，发于无上正真道意，皆礼佛足。
尔时国王洴沙，与大臣长者三百人离坐，叉手长跪白佛言：吾等久在大生死，没溺秽海，五毒苦乐，诸道皆更，为老病死恐所司，愁苦叵言。
佛言：一切众生，其在大生死中者有十习苦。何谓为十习？一者生苦，二者老苦，三者为病苦，四者为所爱别苦，五者一切不可意为苦，六者怨憎共居苦，七者愁忧苦，八者饥渴苦，九者寒贫苦，十者死苦。复有三苦。一者地狱苦，二者饿鬼苦，三者畜生苦。复有二苦。一者鬼神龙苦，二者不得自在苦。皆由习所致苦。习诸尽者，则苦灭。是十习行，事属五官。五官属阎罗，阎罗属佛。
洴沙王白佛言：我有并父昆弟流沙，无戒。不知属何官府，有何罪事，得病三年，于今不差？世尊难遭，愿闻其意。若令罪大，得病当即死。罪小者，不应久病。天地间尽，有几许台阁、官府、监司？几部人犯？几过为罪？何者为小罪？犯何过为大罪？人死不同。有老而死者，有壮而死者，有少死者，有病死者，有卒死者，为官府所杀者，贼杀者，烧死者，水死者，饿死者，冻死者，渴死者，牛马所杀者。若干种死，魂神所归云何？愿佛垂衰，开示盲冥，令知禁防。有可避者不？
佛告王曰：凡人无戒，复无七事行者，死属地狱，为五官所司录，命属地狱天子。天子名阎罗，典主三界。诸天、人民、鬼神、龙、飞乌、走狩，皆尽属天子。天子有八大王，八大王复有扶容王三十国，扶容王各复有小统九十六国，各各所主不同。复有外监、五官、都督、司察、司录、八王使者、司隶等，与伏夜大将军、都官、唐骑承天帝符，与五道大王共于八王日风行，覆伺案行诸天、人民、夷狄、杂类、鸟狩，以知善恶。分别种类若干，亿万里数，分部疆界所属。司征君王、臣民，疏善记恶，以奏上扶容王。扶容王转奏八王，八王复转奏大王，大王奏天子。人民所犯凡二十事，最重亡失人身，死不复生，遂堕三涂，永以不还。亿千万不可计劫，乃出为畜狩。二十恶行引人，着三十八大苦处大泥犁中。三十八大苦处泥犁各有城廓，有八大王，有小王三十。
第一平胡王，典主阿鼻摩诃泥犁。中有大釜，准广纵四十里，其深亦尔。罪人满中，但坐杀生、淫盗、不孝、不忠。
第二晋平王，典治黑绳地狱。中有铁绳，有三刃者、四孤者、八孤者。拼直人身，锯解之。或斧斫人身，或四方、或八角。但坐犯五逆杀生，矛杖刀斧害人及畜狩、淫盗、嫉妒、恚痴。
第三莽都王，典治铁臼狱。治榨人身，如榨麻油。但坐镇沓杀人及诸众生。
第四辅天王，典治合会狱。中有大铁钉。钉人身百节，痛彻遍人身。空中自然雨大石，碎破人身，身小如面。但坐诽谤圣道，毒念向佛、真人、菩萨，反逆不孝，断法断功德，轻慢父母、师友及所尊，杀生无道，以致斯殃。
第五圣都王，典治太山狱。人适入山，山自然合，破碎人身骨肉。屎尿合碎，如榨蒲陶汁。但坐犯五逆罪、嫉妒、愚痴、瞋恚，尊己贱人，不顺父母、师友、君父正教，朋党贼盗，淫欺杀生所致。
第六玄都王，典主火城狱。火烧人身，燋燃尽。但坐欺中人，无信；衣食他人衣食，贪利；不肯布施冻裸人；使身贪好服所致。
第七广武王，主治剑树狱。狱中刀剑乱风吹，斫破人身，无完皮。复大鹫所食啖。但坐屠杀射猎，心心为恶，故受此殃。
第八武阳王，典主嚾吼狱。中有狗，断人头，饮血啖肉。但坐心、口、身行杀人及杀畜狩类，倩人杀，教人杀，故致此殃。
第九平阳王，主治八路狱。中有利剑遍地，间无空。人走其上，截足断趺。但坐喜行无慈心，斋日相使致其然，破坏法桥，损众生，强教人犯禁，故致斯殃。
第十都阳王，典治刺树狱。狱中树刺长三丈。人适上树，刺下逆人；人适下树，刺上逆贯刺人；身皆破伤。但坐无戒，受人信施服饰、珍玩，常矛刀所刺，分攫钻钤。人念爱身，贱他人，阴嫉害众生，使获此极殃。
第十一消阳王，主治沸灰狱。狱中有热沸灰河。入其中，身悉烂坏。但坐得猪羊鸡害生，可口。饮酒迷乱，卧沙门被枕中，口出恶语，无有慈心，以获此殃。
第十二延慰王，典治大啖狱。铁城覆盖，闭其门户，大火四起，烧其罪人。但坐诬谤三尊及良善人，焚烧山泽，害众生命，剥脱人衣，谗害人，不孝三尊及其二亲，憍慢自恣，无戒信，故致此极殃。
第十三广进王，典主大阿鼻狱。五毒治人，破解人身，披挓人身，如张牛皮。大钉钉之，心手足支节皆遍，及眼舌耳鼻皆通彻。但坐犯五逆十恶并五戒，以致此殃。
第十四高都王，主治铁车狱。狱中人铁犁耕舌上，车轹人身。但坐虚欺两舌无信，轻慢善人，役人三刀，自谓应然，故致斯殃。
第十五公阳王，主治铁火狱。炭火燃至人膝。坐舍正入邪，不信善人、沙门、师友父正教，数行来蹈杀虫蟪，不持斋戒，或心持斋却行，以致此殃。
第十六平斛王，主治沸屎狱。广长极深，罪人入中，身体熟烂，虫钻人身，彻髓筋，臭秽。坐不布施，强迫人，杀生养身，以致斯殃。
第十七柱阳王，主治地烧狱。人足到地即燋燃。坐入律戒不能忍，坐数行来白衣舍，斋日却行来害众生所致。
第十八平身王，典治弥离狱。狱中有虫，嘴如铁锥，喙人肌骨，皆令尽。但坐捕撮众生肌汁，杀生养身，故致其殃。
第十九琏石王，主治山石狱。狱中有石，利如刀刃，与人膝等，或高五寸。足蹈走上，或上或下，截足断趺，剥脚断筋，石利如刀。坐八王日不行道，心虽念善，足行游逸，令六神飞扬。天官所察，以致斯殃。
第二十狼耶王，主治多洹狱。狱中有热风。与人相逢，吹人辟地。呜呼之极，求死不得，求生不得，生时。坐恼人所致。
第二十一都官王，主治犁洹狱。狱中有大啖人鬼。身中出六十刺而贯人身。身中出火，烧人食之。但坐淫妹，犯人妇女及畜生，杀众生，故致斯殃。
第二十二玄阳王，主治飞虫狱。虫飞来，食人不置，四面来无数。但坐射猎蚊虻之对，故致斯殃。
第二十三太一王，主治汤河狱。流河水热，过于世间沸麻油。但坐杀生，罗网捕鱼，易卵饮酒，乱失十五行，故受此殃。
第二十四合石王，主治大磨狱。广纵二千里，磨磨人如面。但坐杀生可意，研杀众生，垣石相填，可杀蚤虮，故致此殃。
第二十五凉无王，主治寒雪狱。狱中罪人寒冻。但坐冻杀众生，杀后剥脱他人衣，禁固众生，着寒中，不施和温之所致，故受斯殃。
第二十六无原王，主治铁杵狱。烧杵正赤，刺人咽中，唇舌肠胃皆悉燋烂。但坐恶口求味，身行恶，心念恶之所致，故受斯殃。
第二十七政始王，主治铁柱狱。烧柱正赤，令人抱之。或卧烧铁床上，为淫鬼所食。但坐心口身淫所致，故受斯殃。
第二十八高远王，主治脓血狱。坐血食食生，不净施人，贪淫所致。
第二十九都进王，主治烧石狱。烧石正赤，令人吞之，燋烂肠胃。俱坐无戒，食人信施食，不持斋戒，断绝人福，以为己有之所致，故受斯殃。
第三十原都王，主治铁轮狱。烧轮正赤，自然出人头上。但坐骑度父母、师长、君王、夫主及所尊，持头抵触人，弄沙门头形，笑蹇吃秃人，蹈师友父影，火烧人头，故致此殃。
是为三十大剧苦泥犁。犯是二十大过者，皆更遍三十泥犁，积不可计劫。大泥犁形竟，次入百四小泥犁。终劫竟，从地狱出。当更饿鬼、畜生、奴婢、下贱，积亿亿万劫万恒边沙数。一沙为千劫，尽万恒沙数，乃复为人。虽得为人，口中恒臭，口舌妄来，多病不利，为人短命。犯是二十事者，今现世不利，当为诸天地狱所司。
神明听察，疏记罪福，不问尊卑。一月六奏，一岁四覆。四覆之日皆八王日。八王日者，天王案比诸天、人民、杂类之属，考校功最。有福增寿，有罪减寿夺算。
天地浩浩，黎庶无数。诸天、地狱、五道大王、司命、都录、五官、都督、四镇王、使者、承天、大将军等，春秋冬夏承天统摄，禁察非法。总持众生名藉，制命长短，毛分不差。人民盲冥，了不知天地五官所记。不能自知生所从来，死至何所。不能自知命之长短。不知为五官所收录。不知豫作善求安，不知豫作功德救罪。亦不晓依附三尊，求后世救。不晓求守戒明经道士，从求度世道。如牛老败不中用，大家言：此牛老败不中用。烦劳牧养，久已无益我家。但当早杀。可得肉食之，亦可除烦劳。人亦如是。不奉持戒禁，亦不作功德，如牛烦劳大家甚多。不益大家，又不能自活。人依道生，道气养之。不肯奉道，亦不能自度。为五官所收，死付地狱，尽属三十王所治如是。
屏沙王白佛言：何谓为八王日者，当何以知之？
佛告王：八王日者，诸天、帝释、参佐镇臣三十二人、四镇大王、司命、司录、五罗大王、八王使者，尽出四布覆行，持四王十五日、三十日所奏文书，案校地方人民、八夷鬼神、飞鸟、走狩、立行善恶，知与文书同不。地狱王亦遣辅臣、小王、都录、监司、廷尉、邮公、伏夜将军、五帝使者，同日同时俱出，承天竹使符，统摄众生，禁检非法，捕恶赏善。有罪即效，重犯者即收神录命。福多者移书，关下天上、地狱，增寿益算，除死定生。一岁八出，故谓八王日。
欲知日者，立春、春分、立夏、夏至、立秋、秋分、立冬、冬至，此日最急。岁终事毕，考课结定罪福，决死定生为急。终到立冬属春。立冬、冬至是为八王日。前一日夜半竟后一日夜半，是其时也。重犯者谓从前斋八王日犯过。福强有救，安隐无他。天帝、将军、镇王、使者、司命、主者，用福故，原贳过之。到后斋王日复犯。是为重犯者。
王白佛言：何等为五官者？
佛告王曰：五官者亦大分治黎庶。天上五官主赏善。地狱中亦有五官，与主五道。大鬼神王收捕罪人。
六事罪属五官。一者行五逆罪，二者行十恶，三者不行五戒，四者不敬三尊，五者不畏天禁。何谓五官。一者仙官主禁杀。二者水官主禁盗。三者铁官主禁淫。四者土官主禁两舌。五者天官主禁饮酒。犯罪属地狱。五官呼名，各自有时。好杀无慈，心口行恶，为仙官所录。命在春。好盗贪求无厌劫人，为水官所录。命在冬。好淫欲，为铁官所录。淫鬼食其不净，并饮心血。病在心肝肾头目。命在秋。好酒醉乱，仁义不行，礼教废，为天官所录。命在夏。好妄言、两舌、恶口、传舌谗人、诽谤圣道，为土官所录。命在季月。五官主人根，人根从五事生，故有五官。乃自然之王也。五官及辅臣、小王、都录、监司、廷尉、邮公、伏夜将军、五帝使者，收捕罪人录命收神。死者不同。皆依本罪，故令不同。
屏沙王白佛言：流沙俗人，本所不知，本所不晓，肉眼浊翳，不见天神、鬼王，监伺来时，云何避之？
佛言：欲避天神、鬼王，以救大难者，则为欲求无量安稳无极之福。谛听思念，内着心中，莫忘莫失。
王及大众皆言：受教！一心奉持。
佛言：未得道者持五戒。上至具戒人，名曰戒眼。贪着吾我，不见圣谛。贪求益得，走作思虑，东西南北，四出治生。更相欺中，淫荡无度，杀生可口，酒乱无礼，不奉圣化，不畏禁忌，行来至趣，放心恣意。从其所欲，可足诸情。心乱如蕴，不觉行入三苦。自许以道，死后受殃，悔无所及。今得自在，欲求何道，随心得之。求大得大，求小得小。三乘之宝藏，譬如海水，取者便得。三涂之灾，亦复如是。六藏俱然。三善三恶，俱无吏将守也，求者便得。作罪得罪，作福得福，求道得道，自作自得。以心为本，身为行首，审谛求道。不欲与三恶道从事，不欲为地狱恶鬼所录，欲削除地狱名籍者，当追明师，从受五戒，具足奉行。九斋、八王之日，守持十事，立志令坚。何谓为十。一者斋日当诣佛寺，烧香散花，绕塔礼拜三尊，种道根栽。二者当从师受斋，如法持之，随师教令。三者坚持五戒。四者专心念道。五者闬诸情欲。六者念佛、念慧、念师恩重。七者不得念妻子、居家、财宝。一不得念，持心如真人。八者不得妄行来。九者深自责本罪。十者不得念一切人恶。当施立功德本，消灭殃罪。是为十事。
九斋日者，先前一日，当自严设，断绝因缘，男女别坐，饮食香洁。至其斋日，令得清净，斋戒完具。八王日者，当先前一日，男女异处，守持十法，斋竟后一日夜半。所以尔者，诸天、帝释、四镇、辅臣、司命、使者，当下覆伺。灶君在人左右肩上，有左右契。左神男，右神女。男神疏善，女神记恶。先前一日夜半，尽共上天，校定罪福。各自求功，诤了罪福，毛分不错。诸天亦自有岁尽，簿书分明。灶君左右契重。复持九斋所记，校四王所结，知为同不。校事三日，决死定生。罚谪了定，事诺听还。罪数多者，灭寿夺算，条名克死。岁月日时，关下地狱。地狱承书，即遣狱鬼，持名录召。鬼无慈心，死日未到，鬼随不远推排，强使作恶，欲速其命。或五年，或三年，一年，半岁，百日，一月，十日，三日，一日。罪恶之人，为鬼所使，妄作非法，稍近死地，命日促尽。其福多者，增寿益算，天遣善神营护其身，条名关移地狱，拔除罪名，除死定生。后得上天，为诸天所尊，生天地狱，各有迎人。人病欲死时，眼自见来迎者。应生天上者，天人持天衣、伎乐来迎之。应生他方者，眼见尊人为说妙言。应堕地狱者，眼见兵士持刀楯、矛戟、铁索围绕之。所见不同，口不能言。各随行所作，得其果报。罪轻微者榜擿之，谪者录神受罚，其人即病。各有日数、轻重不同，所系官亦不同。随行所属，天无枉滥，平直无二。随其所作，天网治之。
屏沙王白佛言：流沙受何罪徒谪，形竟何时？系在何官？愿示所在、罪过轻重、竟不竟。
佛告王：流沙所犯过，无花实，唯有根茎节。罪从心生，意恶嫉妒，毒心施人，意恶怀毒。天上所属星，被对下人，即病。星者天之光，人之精。精神被问，系在土官，受谪千七百九十日，罪乃竟。
屏沙王白佛言：我见人，日日犯恶，强健无病者何？天神岂不知邪？犯大过亦无死者，犯小过亦无受病谪者，复有守善，死亡不利，疾病纵横，更相注渎，善恶不分。孩儿无过，复有病者、死者。何因复尔？愿释所疑，令知本罪。
佛告王曰：所问大善。善思念之。当为一切解释愚痴，令得开解。
佛言：三界颠倒，甚难了理。非阿罗汉、辟支佛之所能知。人根深远，受形无数。或尊或卑，或贵或贱。或父为子，或子为父，或母为女，或女为母，或母为妇，或妇为母，或兄为父，或父为兄，或姊为母，或母为姊，或姊为妇，或妇为姊，或弟为父兄，或父兄为弟。或师为弟子，或弟子为师，或师为父，或弟子为子。或君为子，或子为君，或君为臣，或臣为君，或父为君，或君为父，或父为臣。或母姊为君妇，或君妇为母姊，或己妇为君妇，或君妇为己妇。或兄为君、弟为臣，或弟为君、兄为臣，或师为君，或弟子为臣，或太父为君父，或师为太父，或弟子孙子臣为太父。或怨家为子，或为父兄，或怨家为兄弟，或怨家为父母，或怨家为妇及姊妹，或怨家为君为臣，或怨家为伯叔，或为外家内亲，或怨家为奴婢僮仆，或怨家为朋友亲厚知识，或怨家为将主，或部民，或怨家为邻里。或父杀子，或子杀父，或兄杀弟，或弟杀兄，或母杀子，或子杀母，或夫杀妇，或妇杀夫，或姑杀妇，或妇杀姑，或母杀女，或女杀母。或君杀臣，或臣杀君，或奴婢杀大夫，或大夫杀奴婢，或奴婢杀大家，或大家杀奴婢。或祖父母杀孙子，或孙子杀祖父母，或师杀弟子，或弟子杀师。或父食子肉，或子食父肉，或兄食弟肉，或弟食兄肉，或母食子肉，或子食母肉，或夫食妇肉，或妇食夫肉，或君食臣肉，或臣食君肉，或师食弟子肉，或弟子食师肉，或妇食弟肉，或弟食妇肉，或怨家相食肉，或大夫食奴婢肉，或奴婢食大夫肉。如是颠倒。或奴婢为父母兄弟，或父母兄弟为奴婢，或伯叔为奴婢，或奴婢为伯叔，或奴婢为君将主，或君将主为奴婢。或父母为牛马驴骡雁肤猪羊犬，或兄弟为牛马猪羊犬，或为驴骡雁驮，或子为雁马驴骡牛羊猪犬。
人在生死海颠倒。或高或下，或尊或卑，或贵或贱，或亲或疏。幡覆颠倒，更相茹食、乘骑，无有上下。宿命相仇嫉，更相杀害，共相食啖。因为怨结，或在鬼神中，来相杀害；或天上来，为民主识宿命；或在龙、阿须伦中识宿命；或在地狱中识宿命；共相遭逢。对有大小，德行各有厚薄，德有胜贫。宿对恶责，适相遭逢，恶心自起，便欲相杀，以报宿怨。虽受天身，十结未解，得对便起。宿命福强，今虽行恶，宿福退救，不逢苦厄。未遭宿怨，其罪未熟。至其熟时，自受其殃。贞良现祸，以宿福薄，为故世罪所追，遭逢宿怨。对至不救，其福未熟。至其德熟，自受其福。殃福自追，如形影逐人，都无与者。作是得是，自作自得，不作是即无对，亦无所得。一切皆由因缘生。孩儿无过，而有病者、死亡者，当知是人宿命。故世鱼猎、探捞、破卵、杀生众多。故得短命，过生而去。
一切罪福，命之长短，苦乐忧喜，皆由种生，获其类报。种福得福，种罪得罪，种长命得长命，种短命得短命，种好得好，种丑得丑。如人种麦得麦，种粟得粟，种麻得麻。随其本种，生其类报。人之种行，亦复如是。王不足疑也。
持一戒完者，一天令五神护之，持五戒具者，令二十五神营救门户。上至六天，凡有百五十神，番代拥护，不令衰耗。
诸天欢喜皆言：善哉。当共护之。
如是持戒完具者，十方现在诸佛皆称欢。是善男子善女人临寿终时，佛皆分身往迎之，不使堕恶道。若戒羸者，当益作福德：布施、持戒、忍辱、精进、一心、智慧，燃灯、烧香、散花、礼拜。益持斋戒，亦复得度。戒不完者，诸天善神稍远离之。犯一戒者，二十五神去之；犯五戒者，百五十神尽弃离远之。恶鬼稍娆近，因衰病之，耗乱其家。遂致衰丧不利，财物不聚，所向不偶，死入地狱。虽戒完具，不持九斋，如六畜不生乳，树无果实，妇不生子，种谷不滋，治生无利，折耗失本。作吏无衣帻，使者无传，宁有信用者不？不持斋者，如人裸身，无有四时衣。如人裸形无衣，宁可用入众贵人中不也？
王曰：不可也。
佛言：弟子不持斋，斋不如法，无清净福。戒裸无护，为无辅助，如人孤独，无有臣子。裸形无衣，露居无舍，必有恐畏。
不持斋，有五事勤苦。何谓五事苦也？一者恒生秽浊处。二者所生之处虽得人身，难与三尊会。三者更生信道难。四者更生求师难得。五者世世求道难得定。是为五事苦。复有五事苦。一者恒生多事处。二者生多惊怖处。三者生五从残处。四者恒生剧苦地。五者生边地无福之处。是为五事苦。合为十苦剧也。
复有五事自侵欺。一者不用佛教。二者不用师教。三者言我持斋，不从师、明经道士受斋。四者不受法化。五者持斋不完。为自侵欺，亡失大福。复有五事，亡失大福。何谓为五？一者恒生愚家。二者难得出家。三者所生贫匮家。四者不得升入道场。五者顽愚难化。是为五事。
复有五事难。何谓为五？一者生中国难。二者生贵人家难。三者求作沙门难。四者求智慧难。五者求解脱难。复有五事难。何谓为五？一者生佛前难。二者求安隐难。三者求三昧定难。四者断绝生死难。五者求清净难。复有五事难。何谓为五？一者若后罪毕得为人主，安国难。二者若后为天，度人难。三者除罪难。四者求六度难。五者解十结离着难。是为五难。
不持斋者，有是三十五难，难得度脱。
佛言：末世时人，作佛弟子，为世事所逼，役荷民穷，衣食不充，热恼自随，不得从心。所愿不成，皆宿命不持斋，不精进，懈慢不从师教令。或持斋，或不持斋，或有布施，或不布施，有无多少，各随所作德本，受其殃福。或在他方清净佛国，不行清净，漏行所致，福不还生天，罪不应堕地狱，谪来生阎浮提续人种，令不断绝。或从天上来生阎浮提，或从人道中来生，或从三恶道中罪毕，得生为人。五道中生死交符，更相换代，昼夜往来，日日不绝，譬如天雨，以续人种，故不断绝。皆由宿命斋戒不如法，谪来生是家。衰末五烧，毒燃浊世，受是十苦之恼、十自侵欺之患，堕十五缀碍之难。回流三界，十二轮转生死不绝，受苦无竟。但坐宿命不奉大人重训，弃正行邪故，受是三十五苦恼，不得度脱。
无尽意菩萨白佛言：世尊每授人戒，并持九斋。皆言尽形寿。今复教弟子斋日，更受斋法，何因得尔？经法至重，如是为慢法弟子耶？
佛告无尽意菩萨：佛授人戒，欲度脱。居家修道，当持五戒行。岁三斋除三毒，月六斋制六贼，九斋除九恼，灭九思，愈九病，闬绝十二恶道，开十二门，令至泥洹。士女持斋戒，常令究竟，尽毕形寿。然弟子受戒以后，故有欲着，经营居家。畜养妻子，县官之缘，奴婢，债主役使，衣食之求，贩卖治生，垦地种殖，杀生萌类。贪求无厌，放心恣意。三毒猛盛，六神各逐所欲，心垢积厚。垢秽之罪引人入冥室，受苦无竟。已闻道门，当令闭塞三涂八难之处，令得至泥洹清净无为。犹如长者有大宽堂舍，以圈牛马羊猪，满中作粪。节日已逼，贵客当来。无余坐堂，不及除扫。即以沙土而覆粪上，唤客前坐。主人设好美食，种种香美食客。至暮时，客还去。主人续圈牛马猪羊，屎尿满圈。上至七日，杂畜众多，屎尿以厚。有远方贵客来，不及除粪。如前以沙土覆上，复用过客。遭年六中，凡百二日，过客百日过，蕴圂粪各有百二重。弟子斋日不从师、明经道士受斋，便言我已见经，晓解斋法了了。自于舍持斋，专精勤进，念道不懈，清净无欲，已灭秽念，持心如真人而无瑕垢。譬如长者，以好沙土覆粪屎尿上。善男子善女人，受佛五戒、十戒为尊者子，当令如法。人身譬如大堂舍，马牛猪羊譬如外五欲之利，粪譬如恶念也。至自持斋清净者，如土覆粪上。用不从师受，自净斋日，自言我晓斋法，因自持斋，如法奉行清净斋日。犹如沙土覆屎尿不净。罪福相累，重数分明。后当受罪福之报，一一不失。一念受一身，善念受天上、人中身，恶念受三恶道身。百念受百身，千念受千身。一日一夜种生死根，后当受八亿五千万杂类之身。百岁之中，种后世栽，甚为难数。魂神遂种受形，遍三千大千刹土中，地间无有空地。于是佛愍念十方，哀伤弟子回流没溺，沉没爱海，生死苦恼。故设法桥，化度无福，令得解脱。弟子心迷习俗，劳垢日生。佛以三渊法水，洗治弟子六衰之垢，令得解脱。前斋日已过，七日之中罪垢复生，重复斋福。罪垢未厚，复到后斋。大慈愍伤，开法惠水，洗去欲垢，令得清净。犹如除粪到本净地，香洁可居。弟子斋日，恭肃清净，惊怖监司，畏惧神明。斋日当弃家居缘务，就诣塔寺，礼拜三尊，从师受三自归、八关斋，于庙堂如法持之，犹如除粪到净地。斋过后，男女更相染污，到后斋悔过、三自归，思惟前斋，七日、或五日，其间所施行身口意，凡犯几过。至心恳恳，首过三尊，慎无覆藏着耻。须臾之间而不自首过，后长受痛，无竟已时。悔过、首罪，更受三自归，受清净斋。斋福相接，间无罪垢，清净得度。
无尽意菩萨白佛言：世尊慈恩，愍念弟子，剧如慈母念其赤子。子不念母育养之恩，弟子亦复如是。
佛言：如是如是。但用愚痴无黠故。
佛说是时，八百比丘漏尽意解，三百菩萨入净光三昧，三万天人发无上正真道意，三万二千清信士，万二千八百清信女皆见道迹，千亿天人皆远尘离垢，三十亿凡士、二十亿凡女悉得法眼，前受五戒，莫不欢喜。作礼皆言：幸赖得闻清净妙法，以救生死，制断三流，四渎，浇灭三毒之炽火，荡涤六情之垢，渐近清净，守斋无为，渐近泥洹。
无尽意菩萨白佛言：善男子善女人，受佛五戒、十戒，得为尊者子。应在尊者坐次不耶？
佛言：若善男子善女人，受佛十戒、五戒，得为尊者子。居家臭秽，不得共尊者、比丘同床席坐，应当别坐。尊者、比丘坐复尊过于国王、太子、长者之坐。皆有大尊天神卫侍左右。白衣不应共坐。正使出家持十戒作沙弥，亦不应共坐起、饮食。正使具戒大沙门，犯戒，心不清净，尚不应共坐。何况白衣持五戒、十戒者。亦不应与白衣凡人共坐起，污尊者子。杀生、淫盗、两舌、醉乱、无礼无义，屠儿偷僧物，不当往来交易借贷。与之萨渎，亏损道行，共相污染，引人入地狱门，自作留难，堕隧恶道。为人证任，系缀三界，不得时度。愁苦忧恼，痛不可言。
如人与盗贼为友，其贼有罪，王收捕着狱，五毒治之。狱吏问贼：卿与谁为友？具说意状。囚言：我与某长者为友。即便闻王，王即下外部录召长者。长者来到。王便问曰：闻卿好人，贵人之种，何不自爱，择善人为友，反与不肖恶人为友？今日为此死罪囚所引。卿复作囚，云何？长者白王言：此囚亦好人君子，与我中外兄弟，或言婚亲士大夫。邂逅遇事耳。王言：此无罪人，与同罪者，亦当死。卿欲云何？长者对曰：实自不知。虽与囚为友，实不见不知。愿王圣心采察明。某口口守善，未曾犯恶。某有为佛弟子。王言：卿为智人，何不教令禁检？纵而置之，卿为已共，同心作贼。坐与为友，或教之，或为作方便。卿虽不能禁止者，何不远避之？且往诣狱。罪人若不怨卿，辞不及卿者，放卿使去。
弟子与凡人凶愚无戒行者、犯戒者共相交往，后为俗人所引，入地狱。地狱主问弟子：卿为佛弟子，何不持佛经戒，教卿知识、邻里、朋友、亲族？卿为智人，纵而置之，无有慈心，不念众生。今此罪人引卿云：何不教我？我愚痴不晓佛道。谓死生不属佛，谓天云为大，死生属天，不知有地狱。不教我，不度我如是。罪人怨乱云：卿无慈心，不相念度。卿促人为罪。卿不能教度者。何不远避之？弟子对曰：我谓但自持戒，守善为佳。德行不高，实不能度。人又不用我言。愿王原救，除我过罪。我是佛弟子，尊者子也。
佛言：清信士女，当自慎护，令清净。慎无与凡人为友、为侣，引人入地狱中也。
无盖慈菩萨白佛言：凡夫士女，前世持佛五戒，今得人身，依道而生。贫富贵贱，好丑长短，苦乐不同，安危事异。或有复还信佛者、不信者。其意云何？愿释所疑，当令大众而得开解。
佛言：善哉善哉。忧念人民乃尔。
佛告无盖慈菩萨：人有六事，得生富贵家。何等为六？一者用善师教。二者喜布施。三者持九斋、五戒不犯。四者行忍辱。五者一切行恭敬。六者孝事二亲，礼拜三尊。是为六事。生豪富家复有十事。生则知道，信佛、三尊。一者立愿。二者精进持九斋不废。三者不行八邪业。四者不使巫师卜问解除。五者不祠天求福。六者不事外道，不称叹外道。七者不为邪业。八者不为蛊道。九者不行幻术。十者不与夷人从事。是为十事。行恒生中国，便能信佛、三尊，后世升天福堂，累劫无患。人不能奉行此十事者，生堕边方八难处、贫贱家。又不信道，或不值佛世，常在冥室，陷堕六川，累劫不出。
无盖慈菩萨白佛言：持五戒，行布施，得生富贵家，当得老寿。复有少死者何？
佛言：杀生作施，虽富不寿。
无盖慈菩萨白佛言：贫富痴黠不别。富而痴者，贫而黠者，长短不同，好丑亦尔。其意云何？
佛言：皆由宿命作人时，修行所致，种德不同。故布施不行忍辱，不喜闻经，后世富且愚。持戒、读经、行忍辱，不布施，后世聪明、黠慧、辩才、多智、端正且贫。长短不同者。好喜广学，广智慧，广教人起立迎人，后世得好身形，智慧中王。不能广智慧，有慧乍欲语人，乍不欲语人，起立迎人，短且愚。人之种行随本种，自得其报。
说是语时，二千万比丘漏尽意解，十万菩萨皆得信忍，四十万天人皆入六度三昧定，四方菩萨、弟子、行者、诸天、人民不可计数。从四方稍来，满八十里广纵间无空地，闻佛说经，莫不欢喜。三十万清信士、七万清信女皆得六慧智度无极，八千比丘尼皆得柔顺忍，二十亿天人发无上正真道意，百万鬼神、龙、阿须伦、干沓和、阅叉等皆发无上正真道意，地狱王官属千亿重发无上正真道意，愿毕形寿，得作沙门，奉行清化，福度众生。
尔时法意菩萨下坐，长跪叉手白佛言：多陀阿竭为如本无法，随法度，无人民。
佛告法意菩萨：多陀阿竭不见本无法，亦不见随法度者，亦不见有三界，亦不见有诸天人民，亦不见有人，亦不见无人，亦不见生，亦不见灭，亦不见度，亦不见度者，亦不见吾我，亦不见五阴、六衰，亦不见身心意识，亦不见地水火风空，亦不见四大合时，亦不见不合时，亦不见色痛痒思想生死识，亦不见诸法来时，亦不见诸法去时，亦不见色痛痒思想生死识本，亦不见地水火风本、无有本。
说是三昧时，八万菩萨皆得阿惟颜，如本无无所有。七万菩萨得不退转，二十万比丘逮得无所从生法忍，百万天人得不起法忍，五百清信士得净意解脱三昧，七千万清信士下发作沙门，皆得信忍，十亿凡士、三十万凡女皆发无上正真道意，前受五戒，八百龙王皆发无上正真道意。
尔时大忍菩萨白佛言：多陀阿竭以大慈哀念十方诸天人民，法雨三界，润泽群黎，莫不得过度者。多陀阿竭用意净故，所说清净，言辞清净，如法清净。忍者无猗，空无处所，心无端底。忍大勤劳，忍伏诸情，忍大生死，以无盖慈救众人病，令一切诸天、帝释、梵忍天、胜英、天子、国王、臣民、龙、鬼神莫不忍，弃诸欲态恶。忍本净根，根生茎节，茎节转生花实。生花实，复还本无无所有，忍守根门。以法化导，令入泥洹佛告大忍菩萨：一切大圣皆行大忍，自致成本无。如来化导众生，忍不视色，眼则清净；忍不受声，耳则清净；忍不受香，鼻则清净；忍不受味，口则清净；忍不求细滑，身则清净；忍不多念，则心清净；忍不思想，则意清净。忍不分别上中下、好恶，识别万物为作名字，心无所著，意无所想，识无所别，则为识清净。外六事本清净，内六事本清净。外六事为泥洹，内六事为身本。外六入内，内六喜乐受之。受之者为不净，故使隧三涂。譬如淫妷女人，虽不行求男子，视外如贞，内常思念。有男子从远方来，寄宿外堂。夜人定静，时彼失声，不在远方。男子因往，亲近主人妇。妇人得男子，心中独喜，因留三日。外六、内六更相淫污，诸情各受所习。淫妇女习爱男子，留三日者，谓心意识淫着情。外六为男子，内六为妇人。留者谓外六事与心意识共相可入。因种生死，淫于六欲，种罪根本。菩萨常行大忍，不淫六欲，内外清净，如本无清净。心意识清净无瑕秽，自致得佛道。
解脱菩萨白佛言：诸法无著无缚无脱。色无著无缚无脱，色之自然故。痛痒思想生死识本无，无著无缚无脱。何以故？本净故。地水火风本无，无著无缚无脱，本净故。吾我本无，无著无缚无脱。身心意识四事本空，无著无缚无脱。何以故？因没溺四渎水流，漏入三苦，不得解脱。
佛言：善哉善哉。解脱菩萨，如汝所说无有异。皆佛威神之所致。诸法如本无，无著无缚无脱。色痛痒思想生死识如本无，无著无缚无脱。地水火风如本无，无著无缚无脱。萨云若如本无，无著无缚无脱。多陀阿竭如本无无说经，无著无缚无脱。佛心与众生心等无有异。多陀阿竭本在凡夫。时心如凡夫，心无有异。亦六欲所溺，回流三界，随四颠倒，受形无数。更生更死，或男或女，或尊或卑，或贵或贱，受身周遍三千大千国土。持针刺地，皆中我故身。后见宝莲花如来、至真、等正觉、明行成为、善逝、世间解、无上士、道法御、天人师、号佛世尊。住世二十中劫时，佛为诸天人民说六度大法。我时儒童，往而观之，闻佛所说，心开意解，前受五戒、三自归命，持九斋，不失教法，行之不废，功积致佛。
佛言：欲求道远离罪门者，当奉佛经戒，追事明师，给事所须。当随师教，数数讲论。三润之法水洗心垢秽，心净得度。一切众生扰扰，但诤咽喉不急之事，万罪还自缠绕。或相害伤，忿怒成仇，皆由贪生，竞诤利欲。群迷雷同，不识道义。老死日加，常与罪对。溺于五阴、六衰、侵漏三苦，受罪无竟。是身如聚骨，连锁支柱，筋束而立。内盛臭处，外强文饰。身如画瓶，外以五彩饰之，内盛脓血、屎尿不净。愚者保之，长处生死，不得解脱。苦剧终身，囚系在于牢狱，无有出期。众生乐于生死，自沈五江，没于三澜，无有出期。但坐随六情，逐世荣名，嘘天雅步，尊身重名，虚伪无信。众态在内，如铁生垢，自消其形，都不觉知。人为六情所消，消灭人形，死不复生。谛观如是，当行布施，以戒神水浇除五阴之垢。建志求生，除死灭忧，关闭狱户，断绝苦本，便得泥洹。故心之自然，弃除五阴、六衰，解脱无有忧苦。
净度白佛言：阿耨多罗三藐三菩提、阿惟三佛，用一切众苦故，愍念众生永处七痛，变惶累劫，无有终竟。故演尊妙经典之要，等度一切三界群生，莫不解脱，安至泥洹。心空意净，六情澄清，澹然不起。荡除三界，三涂尽度，地狱虚空，莫不欢喜。逮入道门，无不获安，此彼无二，等度一切。德尊巍巍，恩盖天地。尊极无过佛者。
佛告净度及四部众：各各明听。吾当说之。一切诸天、人民、鬼神、龙、阿须伦、阅叉、干沓和等，受佛重戒，治心秽病，求度世道者，持五戒，上至五百戒，为入律弟子。能与诸情诤者，乃为信顺道化，审谛畏罪。志欲求道者，勤持律行。畏顺县官，奉上敬下，如奴事大夫，朝廷肃清。以智教愚，以黠教痴。愚痴者，当勤诣智黠者问受，受则奉行，不得缺犯。若缺犯者，当寻聚众，随实至诚首过，不得隐回。有所畏难，居神着泥梨中，后悔无益。若有知法律者，见人有过，不纠举治之，为与同罪。何以故？坐共同一处故也。
净度白佛言：何谓为净？何谓为不净？何者可同一处，何者不可共一处？
佛言：人于生死地，持戒不犯如毛分者为净，犯戒者为不净。净者可共一处，不净者不可共一处。
净度白佛言：实尔！天中天。四部弟子，从生死急难之地，持五戒求人道，持十戒求罗漠道，持具戒求菩萨道。独立甚难，持律立行。自可不犯道禁，奈何禁他人？恶人犯戒，善人终不犯戒。善人奈何正恶人？
佛言：我法中不受大恶人。末世时，我弟子不承至法，用名誉故，取求弟子，至令有恶人耳。恶人犯戒，放逸傲慢，不畏禁戒者。持法律者，案法治之。小过笞之一百，中过笞之二百，福罚之。大过笞之三百，福罚之。不改、不首过者，长摈弃之。
佛告四部众：不知法律者为未作沙门，为未持戒，非佛弟子。已知法律，不当慢法。受人意气，纵人入罪，死后共入铁城狱中。
净度白佛言：末世时人众，不用法律。一人之力那众何？而伏之？
佛言：能感佛恩，愍伤众生，福度一切，令得解脱者，大法欲危，没命济之。便以律戒，示天子、国王，以正佛法。
不能尔者，为不行大慈，爱少弃多。且行忍辱，出群愚之众，独处山泽、树下、冢间，日慎一日。结伴不良，不如独行。独善无忧，奚用伴为？结友不固，久则成怨。今微相克记，后成大怨。天神所识，生生相值。智者避之，愚者近之。延智曰明，延愚曰惑；习智成圣，习愚失行。一世能正心，三世受吉祥；一世心不正，三世受恼患。
净度白佛言：持法律沙门，当云何正居士，戒耶？
佛言：如父正子，如君正臣。不亦易耶？白衣居士，不如法教者，亦当持法律度之。
净度白佛言：白衣居士，悉应用法律罚治耶？
佛言：四部之众，尽用法律共相整顿，如长者恒赍不死之药。若饮食为病，若寒热为病，若中风为病，若鬼神所病，寻时服药，病则除差，长存不死。为佛弟子亦复如是。得持法律人，共相遭值，如见佛不异。常以三时，督厉弟子，不令罪生，如长者寻服不死之药。良药苦口以愈百病，苦言逆耳以利身行，此之谓也。
净度白佛言：佛每教弟子常默不语，今复设是教耶？
佛言：弟子之法，求道之初常默。是法所以持法律者，当语，用正众人故耳。
净度白佛言：不语者则为善，语则为不善。不善难居，善者易居。谁欲为不善乎？
佛言：大慈人乃能持法律，忧念一切令度脱，言如法语。如法者，是则为善；不偷、不谄、不二意，是则为善；不囚怀，不失正，是则为善；纠举奸非，令众度脱，是则为善。不谓默然。从而入罪门者，为不善也。度人者为善，不度人者为不善。舍小慈行大慈者为善。正真道教劝厉众生令发无上正真道意，是为最善。
佛言：末世时人，犷强群凶，贱善尊恶，正法弃，邪事苦有余。中正放逐，佞谄宠位，君子为蛮夷，小人居朝坐，大夫食糟糠，僮仆食粳粮。众怨速疾，大命将至，时到变生，祸及门族。生此怨来久矣，非适今也。皆由宿命群凶杀生，贪利，快意欢喜。欢喜作罪，啼哭受报，强健作恶，羸露受殃，罪福所录，生。但是故，人当虑报应，守善勿疑。
佛告大会及诸弟子：但遗后世福，勿遗后世罪。若弟子中，或有恶沙门、恶比丘尼、恶优婆塞、恶优婆夷，来相坏乱，当觉知魔为，但相和解。魔欲破坏法桥，欲令堕落，魔乱我意耳。为佛弟子弃恶，当如粪扫，渗洗去垢，勿遗其余，作后世缘，勤求至法，亲敬明师。秽弱者当依附勇健者，病者当依仰强健者，无目者当依有目者，蹇者当依有脚，欲行贾当依有本者。人民依沙门，沙门依佛，佛依人民。人民依仰沙门，得若干种福，亦可得道。得福、得道与侍佛身，正等不异。
佛告净度大士及四部众：道尊且贵。道以清白为首，领梵行为道信。斋戒净如水月，是道之性。若有不堪任清净戒者，不当自极强。欲入海洗除众垢，竟未洗垢，而反溺死。弟子中有不能守护经戒身口意者，不当强入弟子辈中，更相染污。共同利者，其罪同等。慎之则为福。
净度白佛言：世尊弘演大慈，愍伤众生，尽度一切十方诸天、人民、三涂之属，莫不过度者。今复为未来者，垂训教化，为后生者，深垂恩覆盖。愿礼如来无量觉。
佛告净度：一切诸天、人民，欲自度故，乃受佛教戒，如法奉行。依佛慧，自得福德，得度得道。佛实不度人，人自度耳。
净度白佛言：佛开甘露门，演六度无极、四禅、四等、四谛。大慈令一切依慧，施行六度，莫不免难，度脱生死者。佛说净度等尊法，如我目所睹见。不可计百千之众，莫不从佛得度者。
佛告净度：如汝所言，一切依佛三尊，佛授与经戒，尽可度之。若有愚人，作恶甚健，不受圣化。佛说万章，罪人不信。不受佛教，不能强度。若复有宿恶之人，多罪少福，不忧死后神入恶道，但念治生。四出求利，以为家业，给与妻子。斋日不肯入塔寺受持斋戒，亦不念作福施。导师教戒语之，罪人端自谓为是，而语师言：道是我心中！戒与法亦是我心中！佛亦人，师亦人，我亦人。人相似，有何异？多辞云云也。
佛告净度：如是辈人，心无恭恪。亿佛不能疗，何况一佛。是故人为自度，佛不度人。
净度白佛言：何等人，闻教即奉行，自忧后世？何等人，闻教而不奉行，亦不忧后世？
佛告净度：人从三恶处，罪未竟。大慈菩萨若师为救。因假来出，寄生休息，恶鬼常护其人，恒使其人心中注强愁念，多怒恶性，不可触近。其人不自觉知，但知目前一世之事，不知恒为狱收鬼司守。不置边人久以知行违道，检其人故，谓行足，自许以道，死堕地狱，甚可愍伤。人从三善处来生，闻教即奉行。乃能自忧，求度世道。
净度白佛言：人从三恶处来生者，为无反复，笼戾难化那？
佛言：如是。人从三恶处来生者，恶心未歇，犷强意未灭。不仁无义，骨肉相疏，不好学问，妒贤嫉能，证入人罪，语欲胜人。又不肯奉持斋戒。师父呵语欲使顺戒奉法，其人言：戒法在我心中，但念佛及师、经戒，行坐卧起不去心口，复欲使我为那？师日：九斋之日，何不诣塔寺斋戒耶？其人言：我非沙门，何必塔寺？一月持六斋，一年之中妨废家计百余日。吾宁可止不生活耶？我知当尔，我不受戒，乱我心不得生活。师曰：吾但欲使卿得脱恶道耳。不益吾身也。致吾何为也？其人言：寺中诸沙门，何不尽得道去？故复与我曹相似。塔寺、我舍，复何异乎？道在我心中，不在塔寺、众人中得也。如是人辈，当知地狱家，假使来小休息耳，狱鬼屯守不置。其人不自知为恶鬼所守，不知死后当入大泥梨中，无有出期。
净度白佛言：其人为自知从泥梨中来出不？自知死后，当还入泥梨中不？
佛言：人在胞胎中时，端识宿命。欲生时，从迳道中到地，神识乱忘失宿命，不复识事。
净度白佛言：吾我人，来践迹者，盲聋如群羊，不知命在何时。恋着妻子，积聚财宝。修治园圃，遗与妻子。作罪求利，贱命重财，好得恶与。师教作福，其人言和上不知我曹，官私百端，适不能死，但道闲事。和上闲居，但思美食好衣；不知我曹官私百事不可谐活。官家亦有役使、发调，佛家当差，亦复甚于官家。我受戒直为更求役调。师曰：吾但欲使卿自得后世福。福可救，罪当弃。其人言：我今交欲饿死，妻子饥穷无知者。那知后世也？凡布施之福，自发心乃为福。不在他人劝强也。
佛言：如是人辈，罪之所致，不受劝厉之谏。但自用，心悭贪无信，死入地狱，五毒治之，妻子财宝尽在世间，了无福救。受罪苦痛，无复竟已。悔言：我平生之时，愚痴不知益作布施，不知益作诸善。悔不益持斋戒，悔已无益。
净度白佛言：其人已脱地狱，来生为人。不欲还入地狱可得尔不？
佛言：可得尔。当求明师，受佛戒，行岁三斋、月六斋，斋日如法,益作福施，勤加散华、烧香、燃灯、礼拜、悔过，用师教令，数数讲论,常从师问度世之道，随师节度，死不复归三苦处。恣意所欲，所生之处常在福地。
净度白佛言：其人地狱家。假使来小休息，当还受余罪，那得生福地？
佛言：犹如大长者，任狱囚出之。囚自知余罪未竟，囚黠慧不惜所有，依因长者广作道地，后亦得脱。人亦如是。地狱虽有余罪待之，其人依因三尊作功德，何忧不生善处？
莲华净菩萨白佛言：人已得为佛弟子，如法清净奉持斋戒，自可长离三恶趣。行之既易，无所作为无烦劳，不损功德力。闲居无为，何有难乎？而忧三趣也。
我自忆念，从本无中始出时，得为人，常保三道：天上、人间、十方佛前。至于今日未曾更三趣、三恶冥路。何所志乐而受患害？
佛告莲华净：而众生乐于欲，为色声香味细滑所误，犹如鹰师持一鸽捕数鹰。人亦如是。求六情利，竟未欢乐，长夜受罪诛。贫富数已定，愚者谓可益，智者任宿福。如耕有限量，春种多秋收多，种少秋收少。人之贫富皆由宿种。今不可力也。世人不了是，贪求无厌。欲千钱利，未有百钱益十倍。稍零落，欢曰不足，言忧恼甚大多。坐是入三苦，永失于神路。
相净菩萨白佛言：何谓为五戒相？何谓为十戒相？何等为具戒相？
佛告相净菩萨及诸会者：明听内着心中。
佛言：守戒不犯，心口恒净，不说师父短，不证入人罪，死死不犯戒，坚住须陀洹地者，五戒相也。十戒相者，谓舍世八事：利、衰、毁、誉、称、讥、苦、乐，难动如地。禅求三脱，与神同道，道气同无真人地，十戒相也。具戒相者，乐戒闲居，节少行来，知足不求，少欲易可，慈愍众生，如母爱子，欲令度脱，心住阿惟越致地。是具戒相。
佛说是时，百万菩萨得不退转，五十万比丘得三万三昧门，十亿天人发无上正真道意，八万士女皆得道迹。
长老摩诃迦叶、摩诃迦旃延、摩诃目犍连、须菩提、舍利弗等五百弟子，离坐头面作礼，长跪叉手，同白佛言：何谓为净？何谓为不净？
佛告诸弟子：不持戒者为净。何以故。净不为诸情动。外不入内，内不着外。用不着故为净。以净故，故不持戒。不净者持戒，以不净故持戒。检诸情，使向本无，向本无净。是故持戒者为不净。
缚色长者闻佛大会，广度天、人民、杂类、尊天、释、梵，尽共大会坐。长者有五百美女。甚重爱之，常以严饰诸女，如待宾客。以自娱乐不离食息。妒心在内，欲留美女，情中不能离欲；与共俱行，恐人众观；狐疑不决。佛力感致，即将五百美女，俱至佛所，礼拜揖让，毕讫就坐。而坐听佛清化，殊非流俗所用，其事尽及长者。意疑离坐，礼佛足叉手，长跪白佛言：色者光目耀身，人之所尚。好声者悦耳之音，忘忧除患。色声香味细滑，最是天下快乐之本。佛皆反之耶？
佛告长者：就坐谛听，内着心中。信五色令人目盲，爱色淫奔，令人无色，恒为淫鬼所守。食啖五藏，饮人心血，令人髓消脑骞，视听不听，老病速至，死入地狱。有何乐哉？五音陷耳之锥，国家用之，亡国破家。臣下用之，乱朝失位而身危亡家。庶人用之，男女多淫，破家灭亡，死入地狱。有何乐哉？
长者白佛言：天下之人，以何为好？
佛告长者：头泽衣帛不为好，面首端正不为好，细色好身形不为好，立行巧步不为好，工言绮语不为好。心端意正，行合道化，死得上天，尔乃为好。
长者白佛言：天下之人，以何为乐？
佛告长者：不谓藏积秽宝。行则车乘，坐则帷帐，美女恣情，饮食可口，文彩服饰，众伎自娱，坐呼立至，应心所欲，不为乐也。谓奉持五戒、十善行、十法本斋、四恩、四等，入八圣谛、空无相愿，死而得泥洹。是为最乐。
长者闻经，欲垢渐薄，五百美女结解，发无上正真道意。尔时外复有豪族长者七万人，来欲礼世尊。前来长者，使人闬门。言：内有宫人美女。外人闻此有上妙妇女，欲来观我妇女耳。我何为将美女来，用示人众？人众共观我美女。
佛化作大城宫殿，竟不能闬门。外长者众通问得听，便至佛所。
坐中长者语诸美女：皆伏地！勿为人所观！
诸妙首妇女尽伏地。七万长者礼佛毕讫，即诣坐次而坐。
于是佛告先来长者：卿莫悭贪迷惑女色，以心度他人心，以意度他人意。谓心等意同，乃复不尔。卿自谓美女好无比，吾观从头至足尽丑，无一好者。譬如革囊。内满不净身体骨干，肉涂血浇，皮覆以蔽污露。污露在内，外强以饰，幻人耳目。乐家缚狱，贪世不断，是种苦本。色妒害贤，禁止他人善心，死受重殃。
长者白佛言：妇人情贪，为他男子所观，更相淫污，遂种罪根，故禁之耳。
佛言：正使人万劫中熟观美女，能使美女媚好损灭不？正使男女俱相悦色，对共相视身不相到，能有损益不耶？爱色增狱苦，离色无忧患。妻为锒当，子为杻械，舍为牢狱，财为系闬，是四为地狱种。无著乃解脱，离爱则近道，近爱增苦本。淫乐自缠，如蚕作茧。黠者能解淫缚，不淫除众苦。心念放逸，行见淫，以为净，恩爱意炽盛，从是造狱牢。觉意灭淫火，常念欲不净，从是出狱牢，能断老死患。爱欲自覆盖，自恣可情意，自缚诣狱门。如鱼入钩口，为老死所司。一日过去，人命稍尽。譬如牵牛向屠。牛举一脚，稍近死地，可哀无救。人亦如是。寸阴以过，人命亦减。人生则有死对，强健则有病对，丁壮则有老对。四怨共居。苦皆从爱欲生。一由愚痴，二由贪淫，三由瞋恚。除此三者，四怨则灭，无复生老病死痛，得长解脱，无忧患。
长者意解，即得道迹，前受五戒，为清信士。爱缚以解，狱苦以灭，死升梵天。
长者告诸美女：吾已得道，意已离汝。从汝所宜，吾不拘汝。
五百美女，皆得道迹，发于无上正真道意，求作沙门。
圣众比丘僧皆言：不听此人大好。若听为沙门，罪人不少。
长者闻五百美女发意，亦甚欢喜，长跪叉手白佛言：愿垂大慈，听为沙门！
五百女人解身璎珞珠宝，散佛上及菩萨大弟子上，化成宝盖。其一宝盖下有一化佛，皆言：听为沙门！
于是五百女人头发自然堕，袈裟便着身，以成沙门。其女欢喜，化成男子，皆得阿惟越致。五百沙门绕佛七匝，头面礼佛足下并大弟子众。报恩已讫，欢喜和颜悦色，叉手长跪白佛言：请问四事所疑。若见听者，乃敢发问。
佛告五百沙门：自恣所问。佛当为汝解释所疑。
五百新沙门俱同一念，白佛言：我等蒙佛重恩，今得过度，出于死地，还见四事：人及鸟狩，身神一等，受形不同；狩着甲戴角；鸟角作啄；我等何缘去女为男。愿释所疑。
佛告五百沙门：谛听，内着心中。狩所以着甲戴角，皆由宿命种行致之。前世为人时，喜着木屐入寺舍讲堂及沙门房中，死后入地狱。烧地热如赤铁，其足到地皆燋燃尽，毒痛不可言。积数千万劫，罪之未尽，故使不死。死复入铁刃狱。足行其上，地生铁刃，利如剃头刃。人走其上，断趺折骨。亦积若干亿万劫罪，竟从地狱中来，复作着甲狩、戴角者。喜着步摇、华树、巾角，持头抵触人，死后入大鹫狱。鹫立人两肩上，嘴如铁锥，啄人头，发骨食脑。积不可计劫，乃复得出，为戴角虫。鸟所以着角嘴者，平生为人时，喜口强辞，宽传舌，斗乱盲人。死入铁钾狱。狱鬼烧钾正赤，以铄其舌。复烧铁钩正赤，钩有三刃利如铓，狱鬼以钩，钩断其舌。复以利刃削其舌，细如缕。舌适还生，复以犁耕之。复以烧铁杵刺其咽中。罪过未尽，故不死。积不可计劫，形竟得出为鸟，以角为嘴。若说君主师父，其罪未殃，堕五不请。
佛言：汝所以于佛前，去其女身为男子者，惟昔定光佛之时，国中有一梵志。字弥兰，博学多知，国中儒学者皆师仰之。梵志弥兰常将五百弟子以为左右，常修梵行。时适讲堂，菩萨过之，一一解释经中要事，令五百人各得开解。终日竟夜，门徒皆悦，菩萨舍之而去。后日同时俱见锭光佛，佛授菩萨决，五百梵志亦发无上正真道意。尔时受莂菩萨者，今我释迦文身是。尔时弥兰者，今长者优多罗身是。尔时五百弟子者，今汝五百沙门是。虽修梵行，恣态不除，故受女身。宿师相遭，结解得成男子。汝等五百人却后十六中劫当得作佛，号宝手如来、至真、等正觉、明行成为、善逝、世间解、无上士、道法御、天人师，号佛、世尊。共同一字。国名妙乐，人民炽盛。但有菩萨众，无小道证。其佛住世十有六劫，像法亦住十六中劫。其时国中丰熟，快乐难量。
佛说是时，三十万比丘得不退转，四十亿菩萨得阿惟颜，九十亿天人皆得无所从生法忍，八千清信士求作沙门。佛即听为沙门。十万凡士、七万凡女前受五戒，六十亿清信女皆得柔顺忍，二十万比丘皆发无上正真道意，二百万天人亦发无上正真道意。
恐畏长者白佛言：我身更是千痛万毒已遍。今欲远避之。何等为五不请罪，何等为十不救罪，何等为五无竟罪？愿佛加恩解说。
佛告恐畏长者：受持勿忘。五不请罪者，恶意向佛，破塔坏佛像，盗三尊财物，斗乱比丘僧，证入师父罪。为臣不忠，为子不孝，弟子不谨慎。师为弟子除殃灭罪，教去恶就善，恩倍于亲，百有余分。然弟子不深解经律藏，浊眼观其外，动记师过。若师有实事，弟子悔过，师为咒愿，其过得除。师无实事，弟子罪重。师虽以佛故，慈心疗救弟子，天网以设，不得赦。三尊极尊，度人无量。而诬谤之。父母生之膝下，推燥居湿，慈感神祗，血化为湩，乳哺养育。至其长大，教诣师氏，礼义成之。其恩重天地，而更背恩，不奉父母。君主仰授，能令人尊贵，能使人贫贱，能杀人活人。而反不忠。天下有三大难事。何谓三大？一曰佛、法、众师，二者父母，三者君主、王侯。得叹其善，不得说其恶。罪成不可救。
恐畏长者白佛言：君主、父母、师友有过，我欲谏之云何？
佛言：大善。大欲谏者，自可谏君及父母耳。虽尔，当详审其事，乃可谏。师有可谏者、不可谏者。已知得道者不论。未得道者有二辈。一者喜行来不畏禁戒，数见犯法者，亦当详审审谛，乃可处窃谏三过。不止当自引，不直悔过而退，不得转为他人说。二者守戒畏死，兢兢念道，出入少鲜，不数犯禁。如是内外无过缺，虽时有过失，或欲戒人，或知人有过不得道说，故深求佛意，沤和拘舍罗度人。是辈不可谏，但当自责我曹。弟子曰：弟子中谁有不如法者？愿尊师当为我曹罪戾之人原除罪事。师曰：弟子尽来。即具香火。师问弟子：卿戒净不？戒净者烧香礼佛。
佛言：戒净忏悔而退，戒不净者首过如事说。师当教悔过，过乃除灭。不实守万劫，罪不除。是为五不请罪。
十不救罪，一者贪无厌足。二者淫无厌足。三者瞋恚难谏晓。四者愚痴所为，无道难与共语。语之正事，反引邪事为喻，不信正法。五者嫉恶他人。六者憎妒他人。七者主求他人短，不自见过。八者禁固他人，使不得闻经、行道、布施为福。九者不信罪福。十者习恶不止。是为十不救罪。
五无竟罪者，一者杀生，心口念杀，受罪无竟。二者贪利劫盗，心贪意念，受罪无竟。三者淫嫉无厌，受罪无竟。四者两舌、恶口、妄言、绮语、传舌相斗，受罪无竟。五者嗜酒贪味勃乱无礼，受罪无竟。是为五无竟罪。
恐畏长者白佛言：人处世间甚为危险。度世大难，我甚忧怖。唯有作沙门，闭房自守，不豫世事，虽不得道，足免苦地。我今年已过，妻儿累重，情中恋恋，生相弃复剧。这住家，众罪日滋。云何自度？
佛告恐畏长者：汝乃能自忧度世道，能减我忧，何甚快。汝今遇大福德，遭值佛世，尚复可可耳。乃得复闻净度三昧，其福功德无以为喻。十方须弥山，段段解称量，可知斤两铢数；十方各十万恒河沙佛刹海水，可量知斛斗升合数；其闻是尊经三昧，欢喜奉行如法者，其福尊无比。是皆非凡人行。如中事不失毛分者，尊过十方天上世间，德无能与等者。汝莫忧，行者得度。虽不能出家作沙门，居家亦可修道。坚持五戒，行九斋，使如斋法，斋日诣塔寺受斋，荡涤六垢，论讲道化，求度世道，自可得度。何忧之有耶？
恐畏长者白佛言：我所居处，去王舍国五百里。远田既无塔寺，亦无沙门。佛行度人非一处住。我翼从三十余人，我年复老，或复小弱，不能行远道者。既到塔寺行斋一日，妨废五日，所得既少，所损甚多。目月久长，于生死意久则疲厌堕落，续入恶道。当云何？
佛告恐畏长者：人身难得，度身急事。人来生时，不手将妻子来也，死去亦不将去。我且非我。何况妻子财。且自忧身。身自未度，那何度他人？自不能泅，莫负他渡水，两死水中耳。自未能得度，恋念妻子，枯并不度。求道，身中急事也。男女各自当尽心敬意。不避勤苦，乃可免难。自作自得，不与他人计日疑难也。若彼聚落贤众少，不能起塔寺居沙门者，当弃顽闇之群，驰就贤者之众。孩儿可度，何况成人任戒者。八岁男、十岁女可行千里，各自有脚。欲求度身，不当疑难。
恐畏长者白佛言：已解。居聚落无佛弟子，但有俗人。我当从业移，近善友塔寺，我自得其福。
阿难白佛言：是尊三昧，度人乃尔。众生之类，有识之属，莫不得度者。尊巍巍，诸经中最，众行之首，立道之元，百福之王，尊妙乃尔。名为何经，云何奉持？
佛告阿难：是经名断诸苦本，一名总持诸法门三昧。又名净度三昧。度诸天、人民、鬼神、龙、阿须伦，下及三涂，莫不度脱。净诸情、净三界，故名净度。过去诸佛皆奉行是净度三昧，自致得佛；现在诸佛从是三昧，自致得佛；当来诸佛亦当学是三昧，从中得佛。当奉行之。阿难，供养是三昧，复当过于六度。阿难，是经从生死大难中拔度众生，恩重不可量。阿难，当念报恩。阿难，讽诵说是经处，魔皆愁毒。剧如人一朝亡失妻子、父母、财产、宝物，身复在牢狱，号哭愁毒如是。魔恒司便，欲断是法。当坚持之，勿为魔得便。阿难，我灭度后，当广为一切诸天、人民，布露演说，令得度脱，如我今日。阿难，我周遍说法，一人不度，终不舍去。阿难，我般泥洹后，末世时人，少有信佛奉行经戒者，倚法倚界难名。设有奉法者，皆言：是狂人！耳。一日不作，百日不食。云何不作？正使沙门万万，未有能乐戒究竟者也。
阿难白佛言：人道难得。已得为人，复得闻佛经戒，何故不精进？
佛告阿难：有四辈弟子，无本心故不精进。何谓为四？一者家居贫苦，来受佛戒，冀望富乐。二者疾病，来作佛弟子，趣求一时利。三者强教人，来受佛戒。四者闻作佛弟子，后脱地狱，可得生天，谓直一受戒，后得所愿，不知行之委曲。是为四辈。人愚痴，不晓求后世济神离苦，唯求目前利。其人既不精进，乍前乍却，反为魔得便。所向不偶，谓呼受戒，反得其殃。不知自行违所致，用无本心故。
复有四辈人能精进。一者畏三恶道。二者从人道中来。三者从天上来。四者从他方佛国来，便能精进。
沙门亦有四辈，无本心不承至法。一者避世间苦，来作沙门。二者避官役，来作沙门。三者不能得衣食，来作沙门。四者避病，来作沙门。无本心故，不能精进，亦不能免三苦。
复有四辈人作大精进。一者念生老病死痛。二者宿世沙门中来。三者天上来。四者他方佛国来，乃能精进。
我般泥洹后千岁欲末，若有沙门、若清信士，中有守戒精进如律行者，此非凡人。或是文殊师利、或维摩诘、或惠法大士、或颰陀和菩萨、或弥勒辈，示现作沙门，建立懈废之人。清信士女中有能殷勤斋戒，死死不缺犯者，亦他方上士。或罪谪来生阎浮提，或因缘来生阎浮提。亦非凡人也。
阿难白佛言：弟子于阎浮提五烧、五毒、愁苦之世、众雨之中，奉行净度三昧一日一夜，其福何所为喻？
佛告阿难：若有菩萨，起七宝塔满阎浮利，作七宝讲堂，一一堂上，施设金银水精流离车渠马瑙珊瑚真珠，作床坐、床綩綖、坐具，遍诸床榻上，绘彩华盖，烧好杂香、泽香、捣香，供养百劫。其福宁多不？
阿难言：甚多甚多，天中天。
佛言：不如活一人福倍多。阿难，不可为比。活满四天下人，不如自守一日福倍。复倍相去甚远，不可为譬喻。人能于是五烧毒燃之中，清净自守斋戒，如法一日，其福隆盛，转身得度不久。
阿难白佛言：若弟子中有精进如法者，后自可度，不须师耶？
佛告阿难：弟子精进，虽足免难，非师不度。师为重任。如人生无父母难名，又无所寄属，云何名字之？
阿难白佛言：如佛言者，末世时，弟子皆共更相放效，不奉律行。已为废弃，尚不能自度，何能度弟子？
佛告阿难：人欲求度世道者，当求明师。譬如人欲渡海，当隐视船，为可任用不？足能到彼岸不？船师为本船师不？为新来也？船完坚、师本故师，便可度无忧。船有不牢，师复新人，如是者不可强度。当观师戒行完不？堪任我师不？我行可师意不？我中师弟子不？师为有律行不？师法难易耶？我能堪任奉事师不？我为能持师戒不？若观中师者，当奉敬如事神明，当护师意。师为我曹故勤苦。我曹亦不当于师有所爱惜。当知师性所喜不喜，语言不得触师，讳伤师意，师意微恨，后成大罪。慎之慎之。是为求法。
阿难白佛言：末世之人，不用正化，律行者少，国中无持戒律者，可止不作佛弟子不？人身难得一尔，当更劫数，云何？
佛告阿难：经法所到之处，时时往往，有持律行沙门，出继佛种不绝。域中凡有若干亿万菩萨弟子、若干亿万清信士女。十方诸佛一日一夜各三时放道眼，普视诸天人民几许精进，几许不精进，几许为俗，几许为道，几许为恶，几许为善，佛尽知之。从五戒上至具戒，入律行者，十方佛悉皆称誉受作弟子。不入律行者，十方诸佛亦自不受。是为弃人耳。是故，四部弟子当念精进，昼夜各三时礼拜首过。虽不能日日三时礼拜，莫失斋日勤修，讲诵净度三昧。信乐受持，众垢渐少，心明意净，稍近泥洹。若人布施万亿劫，不如一日讽诵是三昧，其德出彼福上。施万亿劫，心无懈倦想，不如读是经。一竟思惟解慧，其德正直等。是经累汝，阿难。是经度人无量，阿难。是经中有大尊天神，与是经俱。
尔时四天大王，自与眷属俱白佛言：是经所在之处，我自拥护持经之人。
第二忉利天、帝释与诸官属俱白佛言：若后有善男子善女人执持经卷者，我自护是善男子善女人。
盐天、兜率天、不憍乐天、化应声天、梵天、大梵天、梵辅天，上至不入慧天等，皆白佛言：若善男子善女人，信乐执持是经卷者，我自护是善男子善女人。
诸天结愿已，各作礼而还。
佛告阿难：如是经卷所止之处，当令有五清净。一者枰阁令清净。二者扫洒令清净。三者香火供养令清净。四者读是经，当用鲜洁手巾。五者斋戒清净，无食荤辛。是为五清净。初闻是经者，心意不坚。魔喜乱欲，断是经法。读是经时，若男子，若女人，持异种不好语来闻善男子、善女人耳者，不当受。当逆呵之：卿欲乱我意耳。受者魔已深入，为魔得便。知是善男子、善女人不久得闻法，闻亦不能究竟。以为魔得便，以失善师意。师与第子已有瑕衅，师案法律行事。沙门欲得情净无劳垢者，一时一从，则无尘劳。久则生垢，敬意以尽，慢意以生，两不得福。俗人不知清信士女法，清信士女不知沙弥法，沙弥不知沙门法，展转不相知行事。不能承用法教者，但种罪根，俱堕恶道。不如早解，后可无对。
佛说经竟，诸天、阿须伦、鬼神、龙王、地狱官属、国王、臣民、四辈弟子、不可计菩萨众莫不欢喜，作礼而去。
