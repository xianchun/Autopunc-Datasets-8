毛詩序：南山，刺襄公也。鳥獸之行，淫乎其妹，大夫遇是惡，作詩而去之。
南山南山崔崔，雄狐綏綏。魯道有蕩，齊子由歸。既曰歸止，曷又懷止！葛屨五兩，冠緌雙止。魯道有蕩，齊子庸止。既曰庸止，曷又從止！蓺麻如之何？衡從其畝。取妻如之何？必告父母，既曰告止，曷又鞠止！析薪如之何？匪斧不克。取妻如之何？匪媒不得，既曰得止，曷又極止！
南山，四章，章六句。
