杲日連天照有無，孰云善逝坐跏趺？如今要見當年事，邪正猶來在半途。
世尊陞座，文殊白槌。
法王法令若為酬？潦倒文殊強出頭。負累釋迦猶可事，至今千古鬧啾啾。
世尊拈花，迦葉微笑。
百萬人天望舉揚，拈花微笑大乖張。幾多業識茫茫者，問著勞生沸似湯。
若有絲毫付與人，可師何得更全身？人間天上迷逢處，八兩元來是半斤。
非風幡動唯心動，大海波瀾常汹涌。魚龍出沒任昇沈，生死圣凡無別共。無別共底怎麼樣？祖佛傍觀空合掌。
潦倒江湖上，竿頭事可咍。一回浮子動，又是上鉤來。
草尋常萬萬千，報云飛去豈徒然？鼻頭是甚閑皮草，十字縱橫一任穿。
百丈歸，與同事坐次，忽然哭，事問曰：憶父母耶？
丈云：無。
事曰：被人罵耶？
丈云：無。
事曰：哭作什麼？
丈云：問取和尚。
事往問大師，大師曰：你去問取他。
事回至寮中，見百丈呵呵大笑，事曰：適來為什麼哭？而今為什麼卻笑？
丈曰：適來哭，而今笑。同事惘然。
一回思想一傷神，不覺飜然笑轉新。云在嶺頭閑不徹，水流澗下太忙生。
馬祖陞堂，百丈卷席。
掛得帆來遇便風，須臾千里到家鄉。臨門上岸逢妻子，歡喜情懷不可當。
掛拂遭呵耳便聾，衲僧奚若驗宗風？金剛腦後抽生鐵，華岳三峰倒車空。
黃檗一日問百丈曰：和尚在大師處，有甚奇特言句？乞師不吝。
丈遂舉再參馬祖因緣，乃曰：我當時被大師一喝，直得三日耳聾。黃檗不覺縮項吐舌。
丈曰：子已後莫承嗣馬祖麼？
檗曰：不然。今因和尚，得見馬祖大機大用，要且不識馬祖；若
承嗣馬祖，恐已後喪我兒孫。
丈曰：如是！如是！
家肥生孝子，國霸有謀臣。拳頭劈口槌，未到無兒孫。
開田說大義，後人莫容易。百丈總持門，淡而還有味。
黃檗問百丈：從上宗乘苗裔，此間如何商量？百丈默然。
檗曰：教後人如何委悉？
丈云：我將謂你是個人。便起去。
檗隨後入方丈曰：某甲得得而來，只要個印信足矣。
丈曰：若恁麼，他後不得辜負老僧。
打面還他州土麥，唱歌須是帝鄉人。現成財本成家者，多見饑寒在子孫。
百丈一日問黃檗：何處去來？
檗曰：大雄山下采菌子來。
丈曰：還見大蟲麼？
檗便作虎聲，丈便抽斧作斫勢，檗約住便與一掌，丈便休。
至晚，上堂謂眾曰：大雄山下有一虎，汝等諸人好看，老漢今日親遭一口。
大雄山下斑斑虎，觸著傷人誰敢顧？親遭一口老婆心，何曾用著腰間斧？
百丈問黃檗：甚處來？
檗云：開田來。
丈云：辛苦不易。
檗云：隨眾作務。
丈云：有勞道用。
檗云：爭敢辭勞？
丈云：開得多少田？檗遂钁地數下，丈便喝，檗掩耳而去。
相見言談理不虧，等閑轉面便相輝。畢竟水須朝海去，到頭云定覓山歸。
黃檗示眾：汝等諸人盡是噇酒槽漢。
大唐國無禪師，不許會兮只許知。著肉汗衫如脫了，方知棒喝誑愚癡。
黃檗一日在南泉位中坐，南泉遂問：長老是甚年中行道？
檗云：威音王佛已前。
泉云：猶是王老師孫在。檗遂歸本位坐。
彼此老來誰記得？人前各自強惺惺。一坑未免俱埋卻，幾個如今眼子青。
南泉問黃檗：定慧等學，明見佛性，此理如何？
檗云：某甲十二時中不依倚一物。
泉云：莫是長老見處麼？
檗云：不敢。
泉云：漿水錢且置，草鞋錢教什麼人還？檗不對。
問答分明是切磋，幾人於此見詨訛？少年俱決龍蛇陣，潦倒同吟稚子歌。
南泉門送黃檗，泉曰：如許大身材，戴椰子大笠子。
檗云：三千大千世界總在許。
泉曰：王老師？黃檗戴笠子便行。
相見錦江頭，相攜上酒樓。會醫還少病，知分不多愁。
百丈問南泉：何處來？
泉曰：江西來。
丈曰：還將得馬師真來麼？
泉曰：只這是。
丈曰：背後底？泉拂袖便出。
八面當風只這是，拂袖之談動天地。堪愛賣身王老師，不作賤兮不作貴。
南泉坐次，一僧叉手而立，泉云：太俗生！僧合掌。
泉云：太僧生！僧無對。
南北東西無不利，令人深愛老南泉。眉毛撕系如相似，鼻孔遼天不著穿。
洞山謂云居云：昔南泉問座主：講何經論？主云：彌勒下生經。泉云：彌勒幾時下生？主云：現在天宮，當來下生。泉云：天上無彌勒，地下無彌勒。
時云居遂問洞山：祗如天上無彌勒，地下無彌勒，未審誰與他安名著字？
洞山直得禪床震動，乃曰：膺闍黎！
禪床驚震被搽糊，惹得兒孫不丈夫。拄杖劈頭連打出，也教知道赤須胡。
南泉示眾云：馬大師道：即心即佛。又云：非心非佛。
老僧卻不恁麼，不是心，不是佛，不是物。恁麼道還有過也無？
趙州出禮拜歸眾。
僧問趙州：適來禮拜歸眾，意作麼生？
州云：卻問取和尚。
僧上問南泉：適來諗上座意作麼生？
泉云：他卻領得老僧意旨。
祖佛場中不展戈，後人剛地起詨訛。道泰不傳天子令，時清休唱太平歌。
五色貍奴盡力爭，及乎按劍總生盲。分身兩處重相為，直得悲風動地生。
晚趙州從外歸，泉舉前話問之，州脫草鞋戴頭上而出，泉云：子適來若在，即救得貓兒。
安國安家不在兵，魯連一箭亦多情。三千劍客今何在？獨許莊周致太平。
南泉、歸宗、麻谷三人去禮忠國師。
同氣相求事可論，一回見面一歡情。兩行何處閑文字，一隊誰家好弟兄？
骨皮兮皮骨，大隋老子無窠窟。上士聞之笑未休，中流特地生疑惑。
老大宗師豎指頭，一生用得最風流。玄沙拗折無人會，年來年去冷颼颼。
黃金為骨玉為棱，莫把他家此日尋。多少從來悟心匠，盡將底事繼威音。咦！
池陽何處得捫摸？後代商量苦也無？古人剛地成多事，敢問如今會也無？
雪峰示眾云：望州亭與上座相見了也，烏石嶺與上座相見了也，僧堂前與上座相見了也。
密密堂堂早二三，本來無物更何堪？癡人見了生歡喜，作者相逢滿面慙。
米和尚令僧問仰山：今時人還假悟也無？
山云：悟即不無，爭柰落在第二頭？米聞深肯之。
悟人千個道無憂，肯信遭他第二頭。寂寞山花寒食後，夕陽西去水東流。
金牛和尚每至齋時，自將飯於僧堂前，作舞呵呵大笑云：菩薩子！吃飯來。
長連床上狐屎尿，三圣堂前狗吠春。跳出金牛窠窟子，月明照見夜行人。
玄沙三種病人，有理不在高聲。引得香嚴老子，走來樹上懸身。
破竈墮和尚居嵩岳山塢，有一廟甚靈，廟中唯安一竈，遠近祭祀不歇，烹殺物命甚多。師一日領侍者入廟，以拄杖敲竈數下，云：汝本磚瓦泥土合成，靈從何來？圣從何起？又敲數下，竈乃隳破墮落。
師云：破也！墮也！
須臾有一青衣峨冠，忽然設拜師前，師云：是什麼人？
神云：我本廟神，久受業報，今日蒙和尚說無生法忍，遂得生天，特來禮謝。
師曰：是汝本有之性，非吾強言。神再禮而沒。
禍福威嚴不自靈，殘盃冷肴享何人？一從去後無消息，野老猶敲祭鼓聲。
大眾遂曰：如某等久在和尚左右，不蒙示誨。適來竈神說何法，
便得解脫？
師曰：我也別無道理，只向伊道：元是一堆泥土合成，靈從何來？圣從何起？你等諸人，何不禮拜？眾遂作禮。
師云：破也！墮也！大眾一時悟入。
春寒料峭，凍殺年少。切忌參商，別無奇妙。低頭侍奉，歡喜問訊。
佛法商量，傷子性命。
趙州言勘破，笑殺老禪和。院主須眉落，南泉打粥鍋。趙州勘破，卻成罪過。大地眾生，千個萬個。
醉眠醒臥不歸家，一身流落在天涯。祖佛位中留不住，夜來依舊宿蘆花。
黃檗問百丈：古人錯答一轉話，墮在野狐身，今人轉轉不錯時如何？
丈曰：近前來，向汝道。檗近前打師一掌。
丈呵呵大笑云：將謂胡須赤，更有赤須胡。
一問當機絕異同，定乾坤箭驗勳功。轟轟一掌胲腮下，笑殺雄山者老翁。
司馬頭陀問溈山：百丈野狐話，你作麼生會？溈山以手撼門扇三下。
司馬云：太麤生！
溈山云：佛法說甚麤細？
春至是花開，朱顏安在哉？可憐園色，不入鏡中來。
春來依舊一枝枝，同地同天道不疑。未徹之言人莫問，令余特地笑嘻嘻。
臨濟參黃檗，首座令問：如何是佛法的的大意？三度問，三度被打。
擘開華岳連天色，放出黃河到海聲。瞎驢死後蒿枝折，大地如今有幾人？
奉君三頓曲周遮，屈辱云門老作家。渡水穿云五湖客，欲將何物當生涯？
云門答餬餅，言前句後領。驢鞍爺下頷，到了終不省。塞卻你咽喉，把將餬餅來。速道！速道！
罽賓國王，自將劍至師子尊者處問：師得蘊空否？
尊者云：已得。
王云：既得蘊空，可施我頭否？
尊者云：身非我有，豈況於頭？王即斬之，白乳高數丈，王臂遂落。
楊子江頭楊柳春，楊花愁殺渡頭人。一聲殘笛離亭晚，君向瀟湘我向秦。
數目分明舉即難，衲僧無不膽毛寒。須知更有壺中路，但向須彌頂外看。
萬象之中獨露身，一回相見一回嗔。東西南北吾皇化，莫向江頭苦問津。
鰲山成道足人傳，莫是從前話不圓。賴有玄沙知始末，徧身紅爛在漁船。
老大宗師沒巴鼻，養狗之緣太兒戲。奪牌禪客如到來，鉛刀爭及吹毛利？
欲求佛法往南方，老大宗師為舉揚。山花滿地雖狼藉，一陣風來一陣香。
宗師方便太慈悲，是汝之言實古錐。萬里神光騰頂後，肯將生死嚇愚癡。
在途在舍若為酬？莫把先師一例求。雄雄宇宙如王者，未免半邊無髑髏。
犢牛生子頗相諳，兩眼通紅色似藍。把火照來無覓處，大家普請一時參。
趙州一椀茶，驗盡當行家。一期雖似好，爭免事如麻？
盤山臨入滅，垂示云：還有人邈得吾真麼？眾人競寫呈師，師皆不納。
時普化出眾云：某甲邈得。
山云：何不呈似老僧看？普化乃打筋斗而出。
師真丑拙不堪呈，用盡身心笑殺人。彼中莫覓絲頭意，白鼻崑侖賀新正。
出得出不得，初不離是定。圣者起凡情，凡人而乃圣。倒用與橫拈，扶邪及顯正。春雨春風竹戶涼，落花啼鳥千峰靜。
平生心膽向人傾，到此門中有幾人？別後都城舊知己，暖煙斜日又黃昏。
佛手驢腳生緣，黃龍元無此語。直饒恁麼知之，我儂亦未相許。奉報四海禪人，第一不得錯舉。
著眼看來寧免瞎？全身何用佩金魚？黃龍意氣雄豪甚，祗為他家不識書。
五祖老和尚凡見僧來，便云：屈！屈！
僧云：屈作什麼？
師云：如今不屈，更待何時？
盡力不柰何，按牛頭吃草。若無錦繡文，難以論嘉藻。
又每見僧來，展手問云：何故喚作手？
何故喚作手？衲僧難開口。擬議自顢頇，可憐大蒙斗。
又每遇僧請益，只云：無這閑工夫。
彼此且無相負累，行人無不失鉤錐。雖然不瞎眾生眼，也好拳頭劈口槌。
師云：不負平生眼目，還知龍門老為人處麼？若知得，終不相辜負；若不知，實無為人底道理。
師云：上座未來此間時無一人，上座既來此間後有一人。上座只是一人上座，為什麼成有成無？
師云：正恁麼時，作麼生辦？
師云：得底人還具四大五蘊麼？
師云：真佛住在何處？
師云：盡十方世界是你自己，折旋俯仰復是何人？
師云：古人道：無情有佛性。
師云：有情具覺知，可容知有佛性。無情無覺知，若為知有佛性？
師云：昨夜山前，虎咬大蟲。
師云：無目仙人能揣骨，既是無目，將什麼辨貴賤？
師從東過西，顧謂眾曰：是！是！復從西過東，顧謂眾曰：不是！不是！遂歸位立曰：適來猶記得。
舉：魯祖凡見人來，便面壁而坐，不知後來有甚人會得？
師云：離卻三界，還見香臺麼？
師云：有情說法易見，無情說法難聞。只如無情說法，什麼人得聞？
師云：溈山接仰山。
師云：現今是個什麼，何不猛會取？
師云：有人問你，隨問便答。無人問你時，作麼生道？
師云：芥子納須彌。且問你諸人：即今在芥子外？芥子內？若道在芥子外，如何納得須彌？若道在芥子內，許多大身材如何卻在芥子內？
師云：隔宿不問道，今朝事作麼生？
師云：山僧問你諸人尋常一件事，諸人舊時曾到處，忽然思量著，一一在目前，為將眼見耶？將心見耶？若道將眼見，諸人思量舊時到處，如何是眼見？若道是心見，心豈有見耶？現今目前燈籠露柱是心見耶？是眼見耶？世尊道：從本已來，非心非眼。且道是個什麼？
舉：古人道：一堆火，兩人坐，我是你，你是我。
師云：你自是你向火，我自是我向火，為什麼卻道我是你，你是我？
師云：無舌人解說，說則說了也。師卻吐舌云：爭柰者一片子何？
師云：明來暗謝，智起惑亡。正當明時，暗向什麼處去？祖師道：只者明便是暗，明暗覿體不可得。
師云：黑地行時，為什麼腳高腳低？
師云：古人道：世間法便是出世間法。露柱是世間法，如何明得知是出世間法去？
師云：一切眾生眼見耳聞，先圣去者有個指示人處，道即此見聞非見聞。
師云：諸人正當見聞時，作麼生見得非見聞？
師云：忽然被人稱名道姓，喚你一聲時，你去者還入得麼？
師云：山僧與諸人總在者，其間有了者不了者，作麼生辨得？者個是了者，這個是不了者，作麼生辨？
師云：諸人還會古人說底話麼？那個是古人？作麼生是說底話？若不恁麼明得，祖教佛教俱為剩語。作麼生是古人說底話？
師云：十二時中作麼生是你相應底句？
師云：不是山僧瞞你，卻是你瞞我。作麼生是你瞞我處？
師云：中夜間忽然會得去，今朝起來所見所聞別也。作麼生是別處？
師云：此事易見難曉，你等諸人還見狗子麼？見生客則吠，見熟客則搖尾，且道是一耶？是二耶？若道是一，吠則咬人，搖尾則求食；若道二來，生也是客，熟也是客。所以道：易見難曉，須是向不一不二處會取。山僧不誑謼你，子細檢點看。
師云：山僧齋時，見個蠮螉子在圣僧鼻孔出來入去，得大無畏。你諸人十二時中出來入去，在什麼處？
師云：古來有個禪客，依棲一人尊宿，每日上去問訊，才見來，便道：且去，未在。如是數年，忽一日省得，便上去。宿才見來，便云：惡！是也。
師云：作麼生見得便知道是也？
師云：不重久習，不輕初學。久習之人有何過不重？初學之人有何能不輕？正當撞著，此二人相見時如何？
師云：諸人大似開眼尿床，還見開眼處麼？
師云：須得作衲僧家說話，且道衲僧家如何說話？
師云：你上來時早是分外也，更口吧吧堪作什麼？
師云：曹溪大師道：繁興永處那伽定。祖師在你背後，還見麼？
師一日問侍者：三人中，那個不在數？
代云：和尚問不著。又云：某甲只得緘口。又云：慙愧！且得和尚委悉。
因病臂示眾云：我一只左臂，因你諸人教我動不得，因你諸人教我受無限辛苦。
代云：和尚要如此分疏作麼？又云：不敢辜負和尚一只左臂。又云：學人聞得不安不樂。又云：此是和尚成褫某甲，只恐某甲不到者田地。
舉古人云：飛猿嶺峻你好看。問僧：你如何？
代云：恁麼則不去也。又云：為什麼不去？
代云：只者便是飛猿嶺。
問：大庾嶺頭提不起時如何？
代云：你卻會得好。又云：你適來披袈裟來麼？據款結案。
又云：依樣畫葫蘆。
聞書合門開，云：無風自動，好與三十棒。
舉古云：泉眼不通被沙礙，道眼不通被什麼礙？古云：被眼礙。問僧：只如眼如何礙？
代云：早知燈是火，飯熟已多時。
問僧：你許多時在什麼處安身立命？
代云：少人知。
問：南泉牽牛巡堂如何？
代云：你尋常東行西行，有佛法道理？無佛法道理？又云：錯行此路。
問：高麗凈缾為什麼在者？
代云：非但在者。
舉：龐居士問馬大師：不與萬法為侶者是甚麼人？
代云：某甲已答和尚了也。
一日，聞茶版聲，又聞浴鼓聲，問僧云：赴那處即是？
代云：聞時雖普，不妨應處成偏；應處雖偏，不礙聞時常普。
問僧：如鏡鑄像，像成後，鏡光向什麼處去？
代云：老僧出家三十年也。
問：孤燈獨照時如何？
代云：露柱證明。
問：如何是你受胎處？
代云：和尚甚處去來？
問：念念攀緣，心心永寂時如何？
代云：復有何事？
問：我與釋迦老子同參，釋迦老子具三十二相八十種好，如何說同參底事？
代云：莫來污我耳目。
問：久向千佛，到來為什麼一佛也不見？
代云：已見千佛。
問：識情不到處如何？
代云：大蟲看水磨。
問：識情不到處，還聞雨聲麼？
代云：將為某甲落他情識。
問：大安樂底人還見有春夏秋冬麼？
代云：若不恁麼，爭喚作大安樂底人？
問：衲僧家如何商量？
代云：寒時言寒，熱時言熱。
問：如何是古人田地？
代云：豈有異耶？
問：飯袋子如何？
代云：正道著。
因游白蓮峰至半山亭，有僧後到云：和尚尚在這。
師云：我到了來也。僧無語。
代云：也是齋後鐘。
呂少馮入室問：和尚有何提誨？
師云：若有提誨，即埋沒足下。
又問：請和尚徑直指示。
師云：太迂曲生。
問：有一物，上拄天，下拄地，黑似漆，常在動用中，動用中收不得，過在什麼處？
代云：有什麼過？
謂僧云：我為你著盡氣力，如何著力？
代云：早朝有粥，齋時有飯。
問：會佛法人為什麼病？
代云：也知和尚心切。
師插一只火筯在爐中云：此意如何？
代云：頂門上著一只金剛箭。又云：刺破你眼睛，穿過你心肝。又云：莫向虛空釘橛。
有一屠兒，身上常出乳香舍利，此意如何？
代云：恐人不信。
又問：別底屠兒為甚卻無？
代云：他得大闡提。
問：虛空還有變異也無？
代云：青黃赤白，長短大小。
師豎起拂子問僧：從什麼處得來？
代云：也祗是某甲底夢中。
僧問：和尚因什麼得悟？
代云：莫搽糊我見，畫兔子相咬。
師云：咬殺也。又云：我也知你親。
示眾云：會佛法底人，不得龍門飯吃；不會佛法底人，亦不得龍門飯吃；總不恁麼人，亦不得龍門飯吃。且道什麼人得吃？
代云：無慙媿底人。又云：似我者得吃。
游山次，問僧：竹密不妨流水過，如何？
代云：不許夜行，投明須到。
問僧：癩狗為什麼無毛？
代云：已被和尚道了也。又云：直得恁麼。
因僧問病，師云：我身在這，為什麼心不在這？
代云：身在這，你疑個什麼？又云：洎合空過一生。
問：亡僧遷化向什麼處去？
代云：你問我。又云：深領和尚一問。
一日，吃粥了，白眾云：許多人吃粥，也無一人構得。便起去。
舉：古德一日不赴堂，侍者白云：請和尚赴堂。德云：我今日在莊吃油糍來也。者云：和尚不曾出入，為什麼卻道在莊吃油糍來？德云：你但去問取莊主。者才出，莊主歸謝和尚莊中吃油糍。
代云：事實如此。
聞鼯鼠聲，侍僧問：古人道：即此物，非他物。意旨如何？
師云：這老漢不識好惡，與人說作什麼？又云：你尋常寮舍東語西話，還有吉兇麼？
問：廣額屠兒手中屠刀如何放下？
代云：不須放也。
問：面前是什麼？
代云：無物。
問：六祖不識字，為什麼墜腰石上題云龍朔二年老盧記？
代云：更須子細。
問侍僧：汝恁麼供養老僧，老僧將什麼報答你？
代云：謝和尚報答。
因看月，問侍僧：那一半在什麼處去？
代以手指月。
問：大地眾生如何度得去？
代云：有個度處。
僧云：和尚如何度？
師云：莫管他。
因僧亡，問眾云：齋後燒你也，你如何？
代云：事不徒然。又云：非但某甲。又云：深領此問。
師謂侍僧云：我尋常向你說，卻成罪過。
代云：也知和尚小心。
呂少馮再至褒禪見師，師尋常以六只骰子示禪人，遂將三只令侍者送與少馮，仍傳語云：此是老僧平生用不盡底。
少馮接得，復令回語云：謝和尚見惠，只得一半在。
師復令侍者傳語云：一半留與老僧。
師一日到寶公塔前，忽云：云光好法師，安角在頭上。既是云光法師，為什麼安角在頭上？
代云：陋巷不騎金色馬，回來卻著破襴衫。
師在方丈坐，見僧上來，師云：入室未到，你次在。
代云：恁麼則某甲伏惟謹退。
師因吃藥次，問僧云：適來胸中似有一物，且道是何之物？
代云：肺氣。又云：猶有者個在。又云：者個是什麼？乃驟步而去。
師謂僧云：開鋪席了也，東買西賣。
僧云：好茶。
師云：賤貨自收。
師問僧：你忽然死去時如何？僧無語，師呵呵大笑。
僧問：如何是眹兆未生時事？
師云：你何不早問？
師一日謂僧云：扶不起，設使一萬人也扶不起。良久，云：只有一人扶得起。
僧云：未審是什麼人？
師云：無力者。
師問僧：燈籠什麼處得來？
代云：驗在目前。
問僧：忽遇虎狼刀劍時如何？
代云：是虎狼刀劍。
問僧：子已後如何？
代云：一似今日。
問僧：從緣得者，永無退失。者見得自己，亦是生冤家。還會麼？
僧云：自己亦不見時如何？
師云：時教阿誰敘？僧無語。
師代云：孟春猶寒。
師舉：僧問雪峰：知有向上事，始有語話分時如何？峰提起僧手云：作麼生？僧無語。
代云：引得者老和尚到恁麼田地。
舉僧問法燈：百尺竿頭，如何進步？燈云：惡！問僧：下得什麼語？
代云：平地神仙。
舉：藥山謂高沙彌云：見說長安甚鬧。高云：我國宴然。
師問僧：如何是我國？
代云：四五百條花柳巷，二三千處管弦樓。
五祖老和尚常展手問人云：因何喚作手？
代云：瞞我太煞。
不應於無際空中立分限，若立無分限，是無際空，乃自負墮，所以解空者無空想。若人以語言名狀心，終不得心；不以語言名狀心，亦不得心。語言本是心，名狀之，故不得也；無語言本是心，不名狀之，故不得也。種種會當，皆不與自心契，上祖曰默契而已，為若此，道若未達，但無妄念爾。若人知是妄念作意止之者，見有妄念故也，知有妄念作意，觀察令見正理，亦見有妄念也，知妄元是道，乃無妄焉。故達道者，無所得也，發意求道，道即得之。但不別求，知無迷妄，謂之見道。近世皆曰無不是道，譬如飯籮邊坐說食，終不能飽，為不親下口也。證者，絕能所也，非別有玄理在。尋常日用處，如見色時是證時，聞聲時是證時，飲水食粥是證時，一一絕能所。此非久習，不假熏煉，蓋現成之事，世人不識，名曰流浪，故云唯證乃知難可測。
學道者明知有是事，何故不得旨而長疑？蓋信未極，疑未深也。唯深與極，若信與疑，真是事也。不解如此返照遂迷亂，不知由緒，困躓中途。能自返省，更無第二人也。既曰此事，又豈更知耶？知是妄慮，此事則不失也。道不止說與示而後顯，蓋體自常露，說示者方便道用，爾省悟者亦暫時岐路也。或因說而證，或因示而入，或自覺觸以歸，終無異事別得，至心源而止也。人言悟了方修，此屬對治門，雖然禪門亦許以正知見治之，若論當人，即不須若是也。
佛道長遠，久受勤苦，乃可得成者。綿亘三世，凡圣一如，故曰佛道長遠；不起異見，未始遺棄，故曰久受勤苦；畢竟無別法，故曰乃可得成。此大丈夫事，人不識問，遂依來而答，不知乃自問，爾欲答誰耶？人不識答，遂依言起見，不知乃自答，爾何有旨趣耶？故曰總是你好看好看。或人曰：從上古圣佛祖指示言教，流布世間，一一分明，何故都是自己深負上古先圣苦口垂慈也？今對之曰：吾順佛祖宗趣，爾自負，吾不負也。若言有所說，即是謗佛祖，曰莫作最後斷佛種人。若不就己知歸，所作皆成造偽，縱記得河沙，會盡塵墨，於己何益？故曰將聞持佛佛，何不自聞聞？外求有相佛，與汝不相似。尊宿云：我今對你一句子亦不難，你若一言下薦去，猶較些子；若不會，老僧卻成妄去。
夫今時學者，競以問答為禪宗中關要，不知是取舍作想心。嗚呼！就理就事之學，蓋是近家語，縱有少領覽，未可休息，豈不聞說涅盤之道圖度絕矣，直須解自點檢始得。人以迷心故進道，乃來山林中見知識，將謂別有一道可令人安樂，不知返究向來迷處工夫最第一，若不及此，入山林而不返，徒爾為也。迷處極易而難入，故先德曰難信難解，又曰此是頓宗說道。返照向來，已是走作語，況不爾耶？後世遂用此語為平常無事，一味實頭，此又後學之不明，服食之不審也。
從上來有二種方便，有真實方便，所謂說無有間；有善巧方便，所謂妙應群機。若從真實方便得入，不假思量，性自神解，永無有退，妙用河沙也。若從善巧方便得入，得坐披衣，向後自看，始得未足，將為究竟。此二種方便，皆一法也，不可須臾有失，學者思之。雪峰示人曰：莫教老僧有一句子到你分上，若有一句子到你分上，堪作什麼也？此是古人不得已而已，後者不了古人意，便謂自己分上無許多言談，所以錯會也。今時人多將目前鑒覺用為極則，玄沙所以向人道：深山迥絕無人處，你道還有否？悟心見性，當如雪峰、玄沙；履實踐真，當如南泉、趙州。今時學者，但以古人方便為禪道，不能與古人同參也。譬如有力人負一百二十斤檐過獨木橋，不傾不側，何物扶持得如此耶？其精致無雜而已，為道亦爾。經中稱：譬如師子，捉象亦全其力，捉兔亦全其力。人問：全什麼力？曰：不欺之力。若見一毛發異於心者，則自喪身命，故達道人無有不是者。此力甚大，但為無邊惡覺侵蝕，致令力用有虧，若無如許多異法、異狀、異緣、異念，則隨心轉變，自在無礙。
道不用苦求，求之即道失；事不在苦融，融之即事有。不求不融，道與事會也，則何事而非道耶？譬如目明之士，入寶聚中而不知方便，為無火燭光明所照也，入矣即被觸擊，自損身首，謂是毒穴，非寶聚也；有智入中，持燈燭光照，見種種寶，任意采擇，得寶而出。十二時中須用智光，勿令六塵自傷觸也。昔日永首座與慈明同辭汾陽，而永未盡其妙，相從慈明二十年，終不脫灑。一夕圍爐，深夜，慈明以火筯敲炭曰：永首座！永首座！永乃咄之曰：野狐精！慈明遂指永而謂曰：訝郎當又恁麼去也。永由是方得究竟。然畢命相隨，凡慈明居常差別激問，眾不能酬對，唯永至，慈明即點頭許可。此所謂無病之藥，學者罕得其要，況後世知見會解之徒何由領是事哉？得之當若永，發藥當若慈明，庶幾可也。
鬧中得靜，則井邑成山林；煩惱即菩提，眾生成正覺。此語初心學人例道得會得，作一種平等知見，及其放心，凡圣依前兩般，靜躁殊用。明知是解會，須有安穩處始得一味，不可強會。近世多以問答為禪家家風，不明古人事，一向逐末不反，可怪！可怪！昔人因迷而問，故問處求證入，得一言半句將為事，究明令徹去，不似如今人胡亂問，趁口答，取笑達者。十二時中學道，無頃刻棄舍，此人縱未得入，念念已是修行也。尋常說修行不過三業、六根清凈，禪門更不必如是。何故？禪定之門，念念與智波羅蜜平等，一切處自無過患也，久久心地通明之日，從前并得滿足，名一行三昧。今時人全為定力，復不開智眼，所有機緣語句只成諍論生滅心行。
夫禪學不是小小，未用超佛越祖，得了要超亦不難。高郵孫承務作書問：不落意想，不在有無，如何則可？師答云：若問如何則不可，不問如何亦不可。醉客豁醒，神珠自瑩，豈可預為之計，然後領耶？第一等靈利人尋討不著此一念，難得自見，見之即是，無別有岐路也。尋常例以前念為是，以後念照之，前後追逐，以心用心，心則成境，率初已成心境了，展轉更不堪。如今後念不取，自無起滅處，當處解脫，念本不生，何更有有無意想為留礙？一念悟心成正覺，此之謂也。念念無生，念念無相，與虛空等。觸物遇緣，皆佛之妙用，無絲頭許對待。衣珠獨耀，十方世界事目擊可了，不俟舉意，然後知之，此蓋大丈夫事業，不可不成就。
取欲要是，蓋有不是法為礙。欲要得念，良由前後皆失念故也，晝夜不自在，要與道合，然無少許合處，愈急愈不合，病在取一舍一，不善用心，不得要術，茫然不知，日與道遠。若安坐寧神，不勞自辦。故達磨大師謂楊衒之曰：亦不舍智而近愚，亦不拋迷而就悟。達大道兮過量，通佛心兮出度。不與凡圣同纏，超然名之曰祖。不著棄一邊就一邊，當知明明顯著，明明作用，拄定會取，轉凡成圣，點鐵成金，要徑不可不如此究。只恐人兩頭走，一既不成，二又不是，不識玄旨，徒勞念靜。二乘斷煩惱得證，名為偏修，不若應念化成無上知覺之速也。
修道人若遇煩惱起時如何？古人云：但以正知見治之。余則不然，只以煩惱治之，如此看來，即不見有煩惱也。何故？煩惱不可更治煩惱，如火不更燒火，水更不濕水，體性一同，無可得露現，此了煩惱本空，不著除遣。若起智斷治捺伏，卻成別用心，有對待，被他二境回換，縱得，亦迂曲有分限，須行徑直路為上。古人云：劫火曾將無氣吹，不勞功力當時萎。此之謂也。
有時靜坐，則心念馳散，或然臨事，又全失卻，都緣未得親證，落二落三，致有錯謬，展轉之失。古人云：動靜不二，真妄不二。維摩明一切法皆入不二門，若領此要，萬動自寂滅也。且如眼不至色，色不至眼，聲不至耳，耳不至聲，法法皆爾，元是自心功德藏，無可得取舍，契者何往不利？此正是那伽大定也。今生出來自肯學道者，蓋夙生曾種善根，素有根本，便解發心，亦解疑著，就己尋究。又煩惱障薄，有因有緣，此人易可化度。若未薰得此心，正信不生，縱聞之亦不生疑，但如風過耳，勸之又生瞋加誹謗，此又何緣得顯露？所以千人萬人中，但一二人而已。
若自解作活計，收拾得上，生生從此去，展轉明利，更不退失功德，一生勝一生，入他諸佛閫域，常與此事相應，人間天上亦只如此。設對五欲、八風一切境界，與理符合，不行三涂道，一味平等正知見，復有何事？生死不可不畏，須了此一段死生情偽，始得安樂無過。身心為累耳，身如桎梏，當知身去來處；心如猿猴，當知心起滅處。此二自何處去來起滅？則身心圓明，內外一如而已。且心為內，身則為外；身為內，物為外。國師曰：身心一如，身外無余。則不見有生死當情，可謂解脫大道也。故能令人見聞不得不脫，意想不得不息，物境不得不融，復奚疑哉？
一、是身壽命，如白駒過隙，何暇閑情，妄為雜事？既隆釋種，須紹門風，諦審先宗，是何標格？
二、道業未辦，去圣時遙，善友師教，誠不可舍，自生勉勵，念報佛恩，惟己自知，大心莫退。
三、報緣虛幻，不可強為，浮世幾何，隨家豐儉，苦樂逆順，道在其中，動靜寒溫，自媿自悔。
近代問話多招譏謗，蓋緣不知伸問致疑咨請之意。後生相承，多用祝贊順時語，并非宗乘中建立。如古人問：若為得出三界去？又問：聲色如何透得？又問：此間宗乘，和尚如何言論？并是出眾當場決擇。近時兄弟，進十轉五轉沒巴鼻語，或奉在座官員，或莊嚴修設檀信，俱不是衲僧家氣味。又抽身出眾，便道數句，或時云：某甲則不恁麼道。又云：和尚何不道？夫問話者，激揚玄極也，不在多，進語三兩轉而已，貴得生人信，不至流蕩取笑俗子也。
佛眼老師自得法東山，三坐道場，二十余年行祖令於淮甸，四方衲子云奔輻湊，不到龍岫謂之空回。而師端居方丈，惟以傳道為任，的的示人，晨夕無倦。昇堂入室，當陽直指，全用大機；普說小參，方便開諭，巧除禪病，要使學者頓悟本心。大地山河、森羅萬象，曾非外物；十方諸佛、歷代祖師，只是當人。心外無法，心亦無心，一道靈光，隨處出現，自然無法可取，無法可舍，不見一法為無為有，為逆為順；不見一法為內為外，為去為來。能所兩亡，千差獨露，從前惡覺情見，妄想塵勞，當體化為微妙三昧。塵塵剎剎，情與無情，皆是自己真實本體之所建立。若到這穩密田地，便可縱橫變化，任運施為，於不二法中現作無量差別境界，使人於千頭百面處見得根本，毫發不移，便廼不為萬境回換，獨出獨入，透脫自由。如是神通，錄中具載，言言皆正令，句句盡圓宗。雖然鏤板示人，切忌喚作言句。若人開卷，洞見指歸，當知佛眼禪師至今不曾遷化。宣和七年八月上休日，遂寧馮檝謹敘。
江淮之南，有大禪師，號曰佛眼，道行聞于朝，勑居和州之褒山。踰年以疾辭歸，隱蔣山之東堂，遠近奔湊，執弟子禮以求法者，不知幾何人。名山大剎，馳使延請者，方來而求已也。
宣和二年，冬至之前一日，飯食訖，整衣趺坐，合掌加額，怡然而逝。其徒哀慕，如亡津梁，如失舟檝，莫知攸濟。嗣法兄佛果大師克勤狀師之行，且謂彌遜曰：師之於公，聞風而悅，一言而契。今其逝，公實見之，知師莫若公，是宜為銘。乃序而銘云：
師姓李氏，名清遠，蜀之臨邛人。舍家十四受具，嘗依毘尼，師究其說。因讀法華經，至是法非思量分別之所能解，持以問講師，莫能對。乃曰：義學名相，非所以了生死大事。遂捐舊習，南游江淮間，徧歷禪席。聞舒州太平演道者，為世第一流宗師，徑造其室，恭事勤請，既久益堅。演深奇之，謂可以弘持法忍，壁立不少假，冀其深造。
師七年未嘗妄發一語，一日有所契，洞徹超詣，機辯峻捷，莫當其鋒，自是釋子爭歸之。而師益靜默自晦，不自為得，隱居四面山大中庵。屬天下新崇寧萬壽寺方擇人以處，舒守王公渙之迎師住持，師輒引去。會龍門虛席，遂補處焉。居十有二年，遷住褒禪。師三領名剎，所至莫不興起。其在龍門，道望尤振，四方學者皆曰：吾必師龍門。由是云集至，居無所容。
師不起于座，而化湫隘為巨剎，壯者効筋力，智者授軌度，富者施貲財，初不靳也。師嚴正靜重，澹泊寡言，笑動有矩，則至出語，和懌中節，人服膺之。其為教，則簡易深密，絕蹊徑，離文字，不滯於空無汗漫之說，不以見聞言語辯博為事，使人洞真源，履實際，非大有所契證，不妄許可。
平居以道自任，不從事於務，嘗曰：長老但端居方丈傳道而已。與士大夫游，不為勢利屈，茍道合則欣然造之，不爾雖過門或不得見，公卿大人高之。樞密鄧公洵武聞其風，奏錫紫衣、師名。司諫陳公瓘見所傳法語，嘆曰：諸佛心宗，眾生性海，遠公涵泳深矣！皆未識師也，況其親炙者乎？與佛果、佛監同門莫逆，道價相尚，世稱東山二勤一遠云。嘗宗百門義，著圓融禮文，又摭楞嚴、法華，著普門禮字，并行于世。其參學得法者，無慮數十人，士珪、善悟為之首，而宿松無著道人李法慧頗臻其奧。
師壽五十有四，僧臘四十。將逝，謂其徒曰：諸方老宿，必留偈辭世，世可辭耶？且將安往？逮終無一言。初在龍門作靈光臺，以會葬苾蒭之火化者，且自為志曰：余他日亦藏于此。後門人函骨以歸龍門，龍門之人悲且喜，奉之如生。以宣和三年正月壬寅塔成，銘曰：
大智唯心，無南北祖。一離其源，遂開牖戶。
守玄尚同，執解隨趣。岐行派流，既倒莫遡。
洪融混合，演得其醇。師則嗣之，道益以尊。
如收全潮，眾波莫分。如舉大地，萬有以陳。
用晦而明，厥問四馳。覺迷解繆，遠邇是依。
用舍孰測，動言有規。嚴以治己，夷以示機。
端居叢林，唯道是則。化行事修，不識靜默。
大興龍門，蠱壞以飾。洞明真源，深履實際。
圓融普門，并照兼利。最後說法，不立一偈。
嗚呼師乎！孰識其歸？淵澄月現，舟行岸移。
於一舉手，示大慈悲。元珠在前，罔象莫窺。
後學誰師？靈光之碑。
