復次，舍利子！諸菩薩摩訶薩修行般若波羅蜜多，不作是念：我於法界若速現等覺，若不速現等覺。何以故？舍利子！無有少法能於法界現等覺故。舍利子！是菩薩摩訶薩不見少法離法界者，不見法界離諸法有，不見少法即法界者，不見法界即諸法有。何以故？舍利子！法與法界非即、離故。舍利子！是菩薩摩訶薩不作是念：法界能為諸法因緣。不作是念：如是諸法能證法界。何以故？舍利子！是菩薩摩訶薩尚不見有少法，何況有法能證法界。舍利子！是菩薩摩訶薩不見法界與空相應，亦不見空與法界相應，諸佛亦尒。何以故？舍利子！空與法界非相應非不相應，非即、離故。舍利子！諸菩薩摩訶薩修行般若波羅蜜多，與如是法相應故，當言與般若波羅蜜多相應。
復次，舍利子！諸菩薩摩訶薩修行般若波羅蜜多，不見法界與空相應，亦不見空與法界相應。舍利子！是菩薩摩訶薩不見色與空相應，亦不見空與色相應；不見受想行識與空相應，亦不見空與受想行識相應。舍利子！是菩薩摩訶薩不見眼處與空相應，亦不見空與眼處相應；不見耳鼻舌身意處與空相應，亦不見空與耳鼻舌身意處相應。舍利子！是菩薩摩訶薩不見色處與空相應，亦不見空與色處相應；不見聲香味觸法處與空相應，亦不見空與聲香味觸法處相應。舍利子！是菩薩摩訶薩不見眼界與空相應，亦不見空與眼界相應；不見耳鼻舌身意界與空相應，亦不見空與耳鼻舌身意界相應。舍利子！是菩薩摩訶薩不見色界與空相應，亦不見空與色界相應；不見聲香味觸法界與空相應，亦不見空與聲香味觸法界相應。舍利子！是菩薩摩訶薩不見眼識界與空相應，亦不見空與眼識界相應；不見耳鼻舌身意識界與空相應，亦不見空與耳鼻舌身意識界相應。舍利子！若菩薩摩訶薩修行般若波羅蜜多能如是相應，是為第一與空相應。舍利子！是菩薩摩訶薩由與如是空相應故，不墮聲聞、獨覺等地，成熟有情，嚴凈佛土，疾證無上正等菩提。
舍利子！諸菩薩摩訶薩諸相應中，與般若波羅蜜多相應最為第一，最尊最勝，最上最妙，最高最極，無上無上上，無等無等等。何以故？舍利子！如是般若波羅蜜多相應即是空相應，即是無相相應，即是無愿相應故。舍利子！諸菩薩摩訶薩與如是般若波羅蜜多相應時，當知即為受菩提記，若近受記。舍利子！是菩薩摩訶薩由此相應，能為無量無數有情作大饒益。
舍利子！是菩薩摩訶薩不作是念：我與般若波羅蜜多相應。不作是念：我於菩提已得受記，若近受記。不作是念：我能嚴凈佛土，我能成熟有情。不作是念：我當證得所求無上正等菩提，轉妙法輪，度無量眾。何以故？舍利子！是菩薩摩訶薩不見有法離於法界，不見法界離諸法有，不見有法能行般若波羅蜜多，不見有法得佛授記，不見有法能得無上正等菩提，不見有法能嚴凈佛土，不見有法能成熟有情。何以故？舍利子！諸菩薩摩訶薩修行般若波羅蜜多時，畢竟不起有情等想。所以者何？諸有情等畢竟不生，亦復不滅，彼既畢竟不生不滅，云何當能修行般若波羅蜜多？如諸有情不生不滅，諸法亦尒。
舍利子！是菩薩摩訶薩不見有情諸法生故，修行般若波羅蜜多，不見有情諸法滅故，修行般若波羅蜜多，達諸有情及法空故，修行般若波羅蜜多，達諸有情及法非我故，修行般若波羅蜜多，達諸有情及法不可得故，修行般若波羅蜜多，達諸有情及法遠離故，修行般若波羅蜜多。舍利子！諸菩薩摩訶薩修行般若波羅蜜多時，與空相應最為第一，與般若波羅蜜多相應最尊最勝，無能及者。舍利子！諸菩薩摩訶薩如是相應，能正引發大慈大悲及余無量無邊佛法，由此勢力，畢竟不起慳貪、犯戒、忿恚、懈怠、散亂、惡慧、雜染之心。
尒時，舍利子白佛言：世尊！若菩薩摩訶薩與般若波羅蜜多相應，是菩薩摩訶薩從何處沒，來生此間？從此間沒，當生何處？
佛告尊者舍利子言：若菩薩摩訶薩與般若波羅蜜多相應，是菩薩摩訶薩或從余佛土沒，來生此間；或從覩史多天沒，來生此間；或從人中沒，來生此間。舍利子！若菩薩摩訶薩與般若波羅蜜多相應，從余佛土沒，來生此者，是菩薩摩訶薩速與般若波羅蜜多相應。由此因緣，轉生便得深妙法門疾現在前，從是已後，與般若波羅蜜多速得相應，在所生處，常值諸佛，供養恭敬，尊重贊嘆，無空過者。舍利子！若菩薩摩訶薩與般若波羅蜜多相應，從覩史多天沒，來生此者，是菩薩摩訶薩於六波羅蜜多常不忘失，現在前，於一切陀羅尼門、三摩地門亦常不忘失，現在前。舍利子！若菩薩摩訶薩與般若波羅蜜多相應，從人中沒，來生此者，是菩薩摩訶薩除得不退轉，其根昧鈍，不能速與般若波羅蜜多相應，於陀羅尼門、三摩地門俱未自在，不能數數現前。
又舍利子！汝復所問若菩薩摩訶薩與般若波羅蜜多相應，是菩薩摩訶薩從此間沒，當生何處者，舍利子！是菩薩摩訶薩從此沒已，生余佛土，從一佛國至一佛國，隨所生處，常遇如來應正等覺，乃至證得所求無上正等菩提，不離佛。復次，舍利子！有菩薩摩訶薩無方便善巧故，雖能現起四靜慮，亦能修行六波羅蜜多，由得靜慮故，生長壽天，隨彼壽盡，來生人間，值遇諸佛，供養恭敬，尊重贊嘆，修行六種波羅蜜多，而根昧鈍，不極明利。復次，舍利子！有菩薩摩訶薩雖得靜慮，修行般若波羅蜜多，而無方便善巧故，棄舍靜慮，生於欲界。當知是菩薩摩訶薩根亦昧鈍，不極明利。
復次，舍利子！有菩薩摩訶薩雖能入四靜慮，亦能入四無量，亦能入四無色定，亦能修四念住、四正斷、四神足、五根、五力、七等覺支、八圣道支、如來十力、四無所畏、四無礙解、大慈大悲大喜大舍、十八佛不共法，而有方便善巧故，不隨靜慮、無量、無色勢力而生，但生有佛世界，常遇如來應正等覺，不離般若波羅蜜多，於賢劫中定當作佛。
復次，舍利子！有菩薩摩訶薩雖能起四靜慮、四無量、四無色定，而有方便善巧故，不隨靜慮、無量、無色勢力而生，還生欲界，或剎帝利大族、或婆羅門大族、或長者大族、或居士大族，為欲成熟諸有情故。
復次，舍利子！有菩薩摩訶薩雖現入四靜慮、四無量、四無色定，而有方便善巧故，不隨靜慮、無量、無色勢力而生，還生欲界，或四大王眾天、或三十三天、或夜摩天、或覩史多天、或樂變化天、或他化自在天，為欲成熟諸有情故，或為嚴凈自佛土故，常遇諸佛，供養恭敬，尊重贊嘆，無空過者。
復次，舍利子！有菩薩摩訶薩雖能現入四靜慮、四無量、四無色定，而有方便善巧故，從此處沒，生梵世中，作大梵王，威德自在，游諸佛土，從一佛國至一佛國，其中菩薩未證無上正等覺者，勸證無上正等菩提，已證無上正等覺者，請轉法輪，饒益一切。
復次，舍利子！有菩薩摩訶薩一生所系，修行般若波羅蜜多，有方便善巧故，雖現起四靜慮、四無量、四無色定，修四念住、四正斷、四神足、五根、五力、七等覺支、八圣道支、空三摩地、無相三摩地、無愿三摩地，而不隨靜慮、無量、無色勢力而轉，現前奉事親近供養現在如來應正等覺，於此佛所勤修梵行，從此間沒，生覩史多天，盡彼壽量，諸根無缺，具念正知，無量無數百千俱胝那庾多天眾恭敬圍繞，來生人中，證得無上正等菩提，轉妙法輪，度無量眾。
復次，舍利子！有菩薩摩訶薩得六神通，不生欲界，不生色界，不生無色界，游諸佛土，供養恭敬，尊重贊嘆諸佛世尊，修菩薩行，乃至證得所求無上正等菩提。復次，舍利子！有菩薩摩訶薩得六神通，游戲自在，從一佛國至一佛國，所經佛土無有聲聞、獨覺乘名，唯有一乘諸菩薩眾。復次，舍利子！有菩薩摩訶薩得六神通，游戲自在，從一佛國至一佛國，所經佛土有情壽量不可數知。
復次，舍利子！有菩薩摩訶薩得六神通，游諸世界，從一世界至一世界，或有世界不聞佛名、法名、僧名。是菩薩摩訶薩往彼贊嘆三寶功德，令諸有情深生凈信，由斯長夜得大饒益。是菩薩摩訶薩從此命終，生有佛界，修菩薩行，漸次證得所求無上正等菩提。
復次，舍利子！有菩薩摩訶薩從初發心，得四靜慮、四無量、四無色定，修四念住、四正斷、四神足、五根、五力、七等覺支、八圣道支，修佛十力、四無所畏、四無礙解、十八佛不共法。是菩薩摩訶薩不生欲界，不生色界，不生無色界，常生能益有情之處，利益安樂所化有情。
復次，舍利子！有菩薩摩訶薩從初發心，能入菩薩正決定位，乃至能住不退轉地。復次，舍利子！有菩薩摩訶薩從初發心，便能展轉證得無上正等菩提，轉妙法輪，度脫無量無數有情，令獲殊勝利益安樂，於無余依般涅盤界而般涅盤。般涅盤後，所說正法若住一劫、若一劫余，饒益無邊諸有情類。復次，舍利子！有菩薩摩訶薩從初發心，能與般若波羅蜜多相應，與無量無數百千俱胝那庾多菩薩摩訶薩恭敬圍繞，游諸佛土，供養恭敬，尊重贊嘆諸佛世尊，成熟有情，嚴凈佛土。
復次，舍利子！有菩薩摩訶薩修行般若波羅蜜多，得四靜慮、四無量、四無色定，能於其中自在游戲，謂先入初靜慮，從初靜慮起，入滅等至；從滅等至起，入第二靜慮；從第二靜慮起，入滅等至；從滅等至起，入第三靜慮；從第三靜慮起，入滅等至；從滅等至起，入第四靜慮；從第四靜慮起，入滅等至；從滅等至起，入空無邊處；從空無邊處起，入滅等至；從滅等至起，入識無邊處；從識無邊處起，入滅等至；從滅等至起，入無所有處；從無所有處起，入滅等至；從滅等至起，入非想非非想處；從非想非非想處起，入滅等至。如是，舍利子！菩薩摩訶薩修行般若波羅蜜多方便善巧，於諸等至，次第超越，順逆往還，游戲自在。
復次，舍利子！有菩薩摩訶薩雖已得四念住、四正斷、四神足、五根、五力、七等覺支、八圣道支，亦已修佛十力、四無所畏、四無礙解、十八佛不共法，而不取預流果、若一來果、若不還果、若阿羅漢果、若獨覺菩提、若佛無上正等菩提。是菩薩摩訶薩修行般若波羅蜜多，有方便善巧故，令諸有情修四念住、四正斷、四神足、五根、五力、七等覺支、八圣道支，得預流果、或一來果、或不還果、或阿羅漢果、或獨覺菩提；亦令有情修佛十力、四無所畏、四無礙解、十八佛不共法，證得無上正等菩提。舍利子！此諸聲聞、獨覺果智即是菩薩摩訶薩忍。舍利子！是菩薩摩訶薩當知已住不退轉地，安住般若波羅蜜多，能為斯事。
復次，舍利子！有菩薩摩訶薩安住六波羅蜜多，凈覩史多天宮，此賢劫中當得作佛，利益安樂無量有情。復次，舍利子！有菩薩摩訶薩修行般若波羅蜜多，雖已得四靜慮、四無量、四無色定，已修四念住、四正斷、四神足、五根、五力、七等覺支、八圣道支，亦已修佛十力、四無所畏、四無礙解、十八佛不共法，常勤修學，趣菩提行，而於四諦現未通達。當知是菩薩摩訶薩一生所系，未得無上正等菩提。
復次，舍利子！有菩薩摩訶薩修行六種波羅蜜多，游諸世界，安立有情於無上覺，嚴凈佛土。當知是菩薩摩訶薩要經無量無數大劫，方得無上正等菩提。復次，舍利子！有菩薩摩訶薩安住六種波羅蜜多，常勤精進饒益有情，口常不說引無義語，身心不起招無義業。
復次，舍利子！有菩薩摩訶薩常以六種波羅蜜多而為上首，修菩薩行，施諸有情一切樂具，須食與食，須飲與飲，須衣服與衣服，須車乘與車乘，須香鬘與香鬘，須臥具與臥具，須舍宅與舍宅，須財谷與財谷，須珍寶與珍寶，須嚴具與嚴具，須僮仆與僮仆，隨余所須，悉皆施與，勸修眾善，教斷諸惡，皆令證得常樂涅盤。
復次，舍利子！有菩薩摩訶薩化身如佛，遍入地獄、傍生、鬼界、人、天趣中，隨其類音，為說正法，令獲殊勝利益安樂。復次，舍利子！有菩薩摩訶薩安住六種波羅蜜多，化身如佛，遍往十方殑伽沙等諸佛世界，為諸有情宣說正法，嚴凈佛土，於諸佛所聽聞正法，恭敬供養，尊重贊嘆，遍取十方最勝無上微妙清凈佛土之相，而便自起最勝無上嚴凈佛土，於中安處一生所系諸大菩薩，令疾證得所求無上正等菩提。
復次，舍利子！有菩薩摩訶薩修行六種波羅蜜多，具三十二大丈夫相，八十隨好莊嚴其身，諸根猛利，無上清凈，眾生見者，無不敬愛，漸次化導，令疾證得三乘涅盤。如是，舍利子！諸菩薩摩訶薩應學清凈身語意業，利益安樂一切有情。復次，舍利子！有菩薩摩訶薩修行般若波羅蜜多，雖得諸根最勝猛利，而不自舉，輕蔑他人。
復次，舍利子！有菩薩摩訶薩從初發心住施戒波羅蜜多，乃至未得不退轉地，於一切時不墮惡趣。復次，舍利子！有菩薩摩訶薩從初發心乃至未得不退轉地，終不舍離十善業道。復次，舍利子！有菩薩摩訶薩安住施戒波羅蜜多，作轉輪王，具大威德，常以財寶給施有情，令其安住十善業道。復次，舍利子！有菩薩摩訶薩安住施戒波羅蜜多，攝多百千轉輪王報，由斯值遇無量百千諸佛世尊，供養恭敬，尊重贊嘆，無空過者。復次，舍利子！有菩薩摩訶薩安住六種波羅蜜多，常為有情作法明照，不遠離佛法光明，如是展轉乃至證得所求無上正等菩提。舍利子！是菩薩摩訶薩由此因緣，於諸佛法常能現起。是故，舍利子！諸菩薩摩訶薩修行般若波羅蜜多，常不應起有罪身業、語業、意業。
時舍利子白佛言：世尊！云何名為有罪身業、語業、意業？
佛告舍利子：若菩薩摩訶薩作如是念：何等是身？我由此身而起身業。何等是語？我由此語而起語業。何等是意？我由此意而起意業。舍利子！是名有罪身語意業。舍利子！諸菩薩摩訶薩修行般若波羅蜜多，不得身及身業，不得語及語業，不得意及意業。舍利子！若菩薩摩訶薩修行般若波羅蜜多，得身語意及彼業者，便起慳貪、犯戒、忿恚、懈怠、散亂、惡慧之心。舍利子！若菩薩摩訶薩修行般若波羅蜜多，起如是心，無有是處。又舍利子！諸菩薩摩訶薩修行般若波羅蜜多，起身語意三種麤重，亦無是處。何以故？舍利子！諸菩薩摩訶薩修行六種波羅蜜多，能凈身語意三種麤重故。
時舍利子白佛言：世尊！云何菩薩摩訶薩凈身語意三種麤重？
佛告舍利子：諸菩薩摩訶薩修行般若波羅蜜多，不得身及身麤重，不得語及語麤重，不得意及意麤重。舍利子！如是菩薩摩訶薩能凈身語意三種麤重。又舍利子！若菩薩摩訶薩從初發心，能具受持十善業道，不起聲聞、獨覺作意，念度脫一切有情。舍利子！是菩薩摩訶薩亦名能凈三種麤重。復次，舍利子！有菩薩摩訶薩修行六種波羅蜜多凈菩提道。
時舍利子白佛言：世尊！云何名為菩薩摩訶薩菩提道？
佛告舍利子：若菩薩摩訶薩修菩薩行時，不得身業，不得語業，不得意業，不得布施波羅蜜多，不得凈戒、安忍、精進、靜慮、般若波羅蜜多，不得聲聞，不得獨覺，不得菩薩，不得如來，不得一切法。舍利子！是為菩薩摩訶薩菩提道。舍利子！諸菩薩摩訶薩修行六種波羅蜜多，趣菩提道無能制者。
時舍利子白佛言：世尊！何緣菩薩摩訶薩修行六種波羅蜜多，趣菩提道無能制者？
佛言：舍利子！諸菩薩摩訶薩修行六種波羅蜜多，不取色，不取受想行識；不取眼處、色處，不取耳處、聲處，不取鼻處、香處，不取舌處、味處，不取身處、觸處，不取意處、法處；不取眼界、色界、眼識界，不取耳界、聲界、耳識界，不取鼻界、香界、鼻識界，不取舌界、味界、舌識界，不取身界、觸界、身識界，不取意界、法界、意識界；不取地界，不取水火風空識界；不取四念住，不取四正斷、四神足、五根、五力、七等覺支、八圣道支；不取布施波羅蜜多，不取凈戒、安忍、精進、靜慮、般若波羅蜜多；不取佛十力，不取四無所畏、四無礙解、十八佛不共法；不取預流果，不取一來、不還、阿羅漢果；不取獨覺菩提，不取菩薩摩訶薩行，不取無上正等菩提。舍利子！由是緣故，諸菩薩摩訶薩修行六種波羅蜜多增長熾盛，趣菩提道無能制者。復次，舍利子！有菩薩摩訶薩安住般若波羅蜜多，速能圓滿一切智智。成勝智故，關閉一切險惡趣門，受人天身，常不貧賤，諸根具足，形貌端嚴，世間天人，咸所敬愛。
時舍利子白佛言：世尊！何等名為菩薩摩訶薩所成勝智？
佛言：舍利子！諸菩薩摩訶薩由成此智，普見十方殑伽沙等諸佛世界一切如來應正等覺，普聞諸佛所說法音，普見彼會一切聲聞、菩薩僧等，普見彼土嚴凈之相。舍利子！諸菩薩摩訶薩由成此智，不起世界想，不起佛想，不起法想，不起聲聞僧想，不起菩薩僧想，不起獨覺想，不起自想，不起他想，不起佛土嚴凈之想。
舍利子！諸菩薩摩訶薩由成此智，雖行布施波羅蜜多，而不得布施波羅蜜多；雖行凈戒、安忍、精進、靜慮、般若波羅蜜多，而不得凈戒、安忍、精進、靜慮、般若波羅蜜多；雖修四念住，而不得四念住；雖修四正斷、四神足、五根、五力、七等覺支、八圣道支，而不得四正斷乃至八圣道支；雖集佛十力，而不得佛十力；雖集四無所畏、四無礙解、十八佛不共法，而不得四無所畏、四無礙解、十八佛不共法。舍利子！是為菩薩摩訶薩所成勝智。諸菩薩摩訶薩由成此智，速能圓滿一切佛法，雖能圓滿一切佛法，而無所取。復次，舍利子！有菩薩摩訶薩修行六種波羅蜜多，得凈五眼，所謂肉眼、天眼、慧眼、法眼、佛眼。
時舍利子白佛言：世尊！云何菩薩摩訶薩得凈肉眼？
佛告舍利子：有菩薩摩訶薩肉眼能見百踰繕那，有菩薩摩訶薩肉眼能見二百踰繕那，有菩薩摩訶薩肉眼能見三百乃至千踰繕那，有菩薩摩訶薩肉眼能見贍部洲界，有菩薩摩訶薩肉眼能見二大洲界，有菩薩摩訶薩肉眼乃至能見四大洲界，有菩薩摩訶薩肉眼能見小千世界，有菩薩摩訶薩肉眼能見中千世界，有菩薩摩訶薩肉眼能見三千大千世界。舍利子！是為菩薩摩訶薩得凈肉眼。
時舍利子復白佛言：世尊！云何菩薩摩訶薩得凈天眼？
佛告舍利子：諸菩薩摩訶薩天眼能見一切四大王眾天、三十三天、夜摩天、覩史多天、樂變化天、他化自在天天眼所見，亦能見一切梵眾天、梵輔天、梵會天、大梵天天眼所見，亦能見一切光天、少光天、無量光天、光音天天眼所見，亦能見一切凈天、少凈天、無量凈天、遍凈天天眼所見，亦能見一切廣天、少廣天、無量廣天、廣果天天眼所見，亦能見一切無想有情天天眼所見，亦能見一切無繁天、無熱天、善現天、善見天、色究竟天天眼所見。舍利子！有菩薩摩訶薩天眼所見，一切四大王眾天乃至色究竟天天眼所不能見。舍利子！諸菩薩摩訶薩天眼能見十方各如殑伽沙界諸有情類死此生彼，如實了知。舍利子！是為菩薩摩訶薩得凈天眼。
時舍利子復白佛言：世尊！云何菩薩摩訶薩得凈慧眼？
佛告舍利子：諸菩薩摩訶薩有凈慧眼，不見有法若有為若無為、若善若非善、若有罪若無罪、若有漏若無漏、若有染若離染、若世間若出世間、若雜染若清凈。舍利子！是菩薩摩訶薩慧眼不見有法可見可聞，可覺可識。舍利子！是為菩薩摩訶薩得凈慧眼。
時舍利子復白佛言：世尊！云何菩薩摩訶薩得凈法眼？
佛告舍利子：諸菩薩摩訶薩法眼能如實知補特伽羅種種差別，謂如實知此隨信行，此隨法行，此無相行；此住空，此住無相，此住無愿；此由三解脫門起五根，由五根起無間定，由無間定起解脫智見，由解脫智見永斷三結，所謂薩迦耶見、戒禁取、疑，由斷此故，得預流果；即此復由初得修道，薄欲貪瞋，得一來果；即此復由上品修道，盡欲貪瞋，得不還果；即此復由增上修道，盡五順上分結，所謂色貪、無色貪、無明、慢、掉舉，由盡此故，得阿羅漢果。此由空解脫門起五根，由五根起無間定，由無間定起解脫智見，由解脫智見永斷三結，得預流果，廣說乃至得阿羅漢果。此由無相解脫門起五根，由五根起無間定，由無間定起解脫智見，由解脫智見永斷三結，得預流果，廣說乃至得阿羅漢果。此由無愿解脫門起五根，由五根起無間定，由無間定起解脫智見，由解脫智見永斷三結，得預流果，廣說乃至得阿羅漢果。此由空、無相解脫門，此由空、無愿解脫門，此由無相、無愿解脫門，廣說亦尒。舍利子！是為菩薩摩訶薩得凈法眼。又舍利子！諸菩薩摩訶薩法眼能如實知所有集法皆是滅法，由知此故，便得五根。舍利子！是為菩薩摩訶薩得凈法眼。
復次，舍利子！諸菩薩摩訶薩法眼能如實知是菩薩摩訶薩最初發心修行施戒波羅蜜多，成就信根及精進根，方便善巧故，思受身增長善法。是菩薩摩訶薩或生剎帝利大族乃至或生居士大族，或生四大王眾天乃至或生他化自在天，安住彼處成熟有情，施諸有情種種樂具，嚴凈佛土，逢事如來應正等覺供養恭敬，尊重贊嘆，不墮聲聞、獨覺等地，乃至無上正等菩提，終不退轉。舍利子！是為菩薩摩訶薩得凈法眼。
復次，舍利子！諸菩薩摩訶薩法眼能如實知是菩薩摩訶薩於無上正等菩提已得受記，是菩薩摩訶薩於無上正等菩提未得受記；是菩薩摩訶薩已得不退，是菩薩摩訶薩未得不退；是菩薩摩訶薩已圓滿神通，是菩薩摩訶薩未圓滿神通；是菩薩摩訶薩能往十方殑伽沙等諸佛世界供養恭敬，尊重贊嘆諸佛世尊，是菩薩摩訶薩不能往十方殑伽沙等諸佛世界供養恭敬，尊重贊嘆諸佛世尊；是菩薩摩訶薩已得神通，是菩薩摩訶薩未得神通；是菩薩摩訶薩已嚴凈佛土，是菩薩摩訶薩未嚴凈佛土；是菩薩摩訶薩已成熟有情，是菩薩摩訶薩未成熟有情；是菩薩摩訶薩已為諸佛之所稱嘆，是菩薩摩訶薩未為諸佛之所稱嘆；是菩薩摩訶薩已親近諸佛，是菩薩摩訶薩未親近諸佛；是菩薩摩訶薩壽命無量，是菩薩摩訶薩壽命有量；是菩薩摩訶薩得菩提時苾芻僧無量，是菩薩摩訶薩得菩提時苾芻僧有量；是菩薩摩訶薩得菩提時有菩薩僧，是菩薩摩訶薩得菩提時無菩薩僧；是菩薩摩訶薩有難行苦行，是菩薩摩訶薩無難行苦行；是菩薩摩訶薩已住最後有，是菩薩摩訶薩未住最後有；是菩薩摩訶薩已坐菩提座，是菩薩摩訶薩未坐菩提座；是菩薩摩訶薩有魔來嬈，是菩薩摩訶薩無魔來嬈。舍利子！是為菩薩摩訶薩得凈法眼。
時舍利子復白佛言：世尊！云何菩薩摩訶薩得凈佛眼？
佛告舍利子：諸菩薩摩訶薩菩提心無間，入金剛喻定，得一切相智，成佛十力、四無所畏、四無礙解、十八佛不共法、大慈大悲大喜大舍，得凈佛眼。諸菩薩摩訶薩由得此眼，無所不見，無所不聞，無所不覺，無所不識。舍利子！是為菩薩摩訶薩得凈佛眼。
舍利子！若菩薩摩訶薩欲得如是清凈五眼，應學六種波羅蜜多。何以故？舍利子！如是六種波羅蜜多能攝一切殊勝善法，所謂一切聲聞善法、獨覺善法、菩薩善法、如來善法。舍利子！若有說言甚深般若波羅蜜多能攝一切殊勝善法，是為正說。所以者何？甚深般若波羅蜜多是一切善法母，能生一切波羅蜜多及五眼等殊勝功德。舍利子！若菩薩摩訶薩欲得如是清凈五眼，應學般若波羅蜜多。舍利子！若菩薩摩訶薩欲得無上正等菩提，應學五眼。舍利子！若菩薩摩訶薩能學五眼，定得無上正等菩提。
