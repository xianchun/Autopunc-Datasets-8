復次，善男子！譬如光影，種種形相，現有動搖，轉變差別。善男子！於意云何？如是光影為從何來，去何所至？常啼答言：光影非實，如何可說有來去處？法涌菩薩語常啼言：如是！如是！如汝所說。若執光影有來去者，當知彼人愚癡無智。若謂如來應正等覺有來有去，亦復如是，當知是人愚癡無智。何以故？善男子！一切如來應正等覺不可以色身見，夫如來者，即是法身。善男子！如來法身即是諸法真如、法界，真如、法界既不可說有來有去，如來法身亦復如是，無來無去。
復次，善男子！如尋香城，現有物類，如是物類，蹔有還無。善男子！於意云何？是尋香城所有物類為從何來，去何所至？常啼答言：是尋香城所有物類皆非實有，如何可說有所從來，去有所至？法涌菩薩語常啼言：如是！如是！如汝所說。執尋香城所有物類有來去者，當知彼人愚癡無智。若謂如來應正等覺有來有去，亦復如是，當知是人愚癡無智。何以故？善男子！一切如來應正等覺不可以色身見，夫如來者，即是法身。善男子！如來法身即是諸法真如、法界，真如、法界既不可說有來有去，如來法身亦復如是，無來無去。
復次，善男子！如諸如來應正等覺所變化事，蹔有還無。善男子！於意云何？諸變化事為從何來，去何所至？常啼答言：諸變化事皆非實有，如何可說有所從來，去有所至？法涌菩薩語常啼言：如是！如是！如汝所說。執變化事有來去者，當知彼人愚癡無智。若謂如來應正等覺有來有去，亦復如是，當知是人愚癡無智。何以故？善男子！一切如來應正等覺不可以色身見，夫如來者，即是法身。善男子！如來法身即是諸法真如、法界，真如、法界既不可說有來有去，如來法身亦復如是，無來無去。
復次，善男子！如人夢中見有諸佛，若一若十、若百若千，乃至無數，彼夢覺已，所見皆無。善男子！於意云何？夢所見佛，為從何來，去何所至？常啼答言：夢中所見，皆是虛妄，都非實有，如何可說有來去處？法涌菩薩語常啼言：如是！如是！如汝所說。執夢所見有來去者，當知彼人愚癡無智。若謂如來應正等覺有來有去，亦復如是，當知是人愚癡無智。何以故？善男子！一切如來應正等覺不可以色身見，夫如來者，即是法身。善男子！如來法身即是諸法真如、法界，真如、法界既不可說有來有去，如來法身亦復如是無來無去。
又善男子！一切如來應正等覺說一切法，如夢所見，如變化事，如尋香城、光影、響、像、幻事、陽焰，皆非實有。若於如是諸佛所說甚深法義不如實知，執如來身是名是色，有來有去，當知彼人迷法性故，愚癡無智，流轉諸趣，受生死苦，遠離般若波羅蜜多，亦復遠離一切佛法。若於如是諸佛所說甚深法義能如實知，不執佛身是名是色，亦不謂佛有來有去，當知彼人於佛所說甚深法義如實解了，不執諸法有來有去，有生有滅，有染有凈；由不執故，能行般若波羅蜜多，亦能勤修一切佛法，則為鄰近所求無上正等菩提，亦名如來真凈弟子，終不虛受國人信施，能與一切作良福田，應受世間人天供養。
復次，善男子！如大海中，有諸珍寶，如是珍寶，非十方來，亦非有情於中造作，亦非此寶無因緣生，然諸有情善根力故，令大海內有諸寶生。是寶生時，依因緣力，和合故有，無所從來；是寶滅時，於十方面亦無所去，但由有情善根力盡，令彼滅沒。所以者何？諸有為法，緣合故生，緣離故滅，於中都無生者滅者，是故諸法無來無去。諸如來身亦復如是，於十方面無所從來，亦非於中有造作者，亦不可說無因緣生，然依本修凈行圓滿，為因緣故，及依有情先修見佛業成熟故，有如來身出現於世，佛身滅時，於十方面亦無所去，但由因緣和合力盡，即便滅沒，是故諸佛無來無去。
復次，善男子！譬如箜篌，依止種種因緣，和合而有聲生。是聲因緣，所謂槽、頸、繩、棍、弦等人功作意，如是一一，不能生聲，要和合時，其聲方起，是聲生位無所從來，於息滅時，無所至去。善男子！諸如來身亦復如是，依止種種因緣而生。是身因緣，所謂無量福德智慧，及諸有情所修見佛善根成熟，如是一一不能生身，要和合時，其身方起，是身生位無所從來，於滅沒時，無所至去。善男子！汝於如來應正等覺無來去相，應如是知，隨此道理，於一切法無來去相亦如是知。善男子！若於如來應正等覺及一切法，能如實知無來無去，無生無滅，無染無凈，定能修行甚深般若波羅蜜多善巧方便，必得無上正等菩提。
法涌菩薩摩訶薩為常啼菩薩摩訶薩說諸如來、應、正等覺，廣說乃至佛、薄伽梵無來無去相時，令彼三千大千世界一切大地、諸山、大海及諸天宮六種變動，諸魔宮殿皆失威光，魔及魔軍皆悉驚怖。時彼三千大千世界一切所有草木藂林生非時花，悉皆傾向法涌菩薩摩訶薩所，空中亦雨種種香花。時天帝釋、四大天王及諸天眾，於虛空中，即以種種天妙香花奉散供養法涌菩薩摩訶薩已，復持種種天妙香花奉散供養常啼菩薩，而作是言：我因大士，得聞如是勝義之教，一切世間住身見者，聞是法已，能舍執著，皆悉住於難伏之地。
尒時，常啼菩薩摩訶薩白法涌菩薩摩訶薩言：何因何緣，令此世界一切大地、諸山、大海六種變動，及現種種希有之相？法涌菩薩告常啼言：由我答汝所問。如來應正等覺無來去相，於此會中八千眾生皆悉證得無生法忍，復有八十那庾多眾生皆發無上正等覺心，復有八萬四千眾生遠塵離垢，於諸法中，生凈法眼。由是因緣，令此世界一切大地、諸山、大海六種變動，及現種種希有之相。
常啼菩薩聞是語已，踴躍歡喜，作是念言：我今已為獲大善利，謂因我問法涌菩薩，令諸有情得聞如是甚深般若波羅蜜多，說諸如來應正等覺無來去相，令尒所眾獲大饒益。我由如是殊勝善根，足能成辦所求無上正等菩提。我於無上正等菩提無復疑慮，我於來世定成如來應正等覺，利益安樂無量有情。作是念已，歡喜踴躍，上昇虛空七多羅樹。復作是念：當以何等供養大師法涌菩薩，用酬為我說法之恩？
時天帝釋知其所念，化作無量微妙香花，欲持施與常啼菩薩，而作是言：大士今者哀愍我故，可受此花，持以供養法涌菩薩。大士應受我等供養，我今助成大士功德。所以者何？因大士故，我等無量百千有情獲大饒益，謂必當證所求無上正等菩提。大士當知！諸有能為一切有情經於無量無數大劫受諸勤苦如大士者，甚為難得，是故今應受我所施。
尒時，常啼菩薩摩訶薩受天帝釋微妙香花，奉散供養法涌菩薩摩訶薩已，從虛空下，頂禮雙足，合掌恭敬白言：大師！我從今日，愿以身命奉屬大師，以充給使。作是語已，法涌菩薩摩訶薩前合掌而住。時長者女及諸眷屬合掌恭敬，白常啼言：我等從今亦以身命奉屬供侍，愿垂納受！以此善根，愿當獲得如是勝法，同尊所證，愿當來世，親近尊，常隨從尊供養諸佛及諸菩薩，同修梵行。常啼菩薩即報彼言：汝等至誠隨屬我者，當從我教，我當受汝。長者女等，白常啼言：誠心屬尊，當隨尊教。
時常啼菩薩即令長者女及諸眷屬，各以種種妙莊嚴具而自嚴飾，及持五百七寶妙車并諸供具，俱時奉上法涌菩薩，白言：大師！我以如是長者女等奉施大師，唯愿慈悲為我納受。
時天帝釋贊常啼言：善哉！善哉！大士乃能如是舍施。諸菩薩摩訶薩法，應舍施一切所有，若菩薩摩訶薩能學如是舍施一切，疾證無上正等菩提。若於法師能作如是恭敬供養無所吝者，決定得聞甚深般若波羅蜜多方便善巧。過去如來應正等覺精勤修學菩薩道時，亦為請問甚深般若波羅蜜多方便善巧，舍諸所有，由斯已證所求無上正等菩提。是時，法涌菩薩欲令常啼菩薩所種善根得圓滿故，受長者女及諸眷屬五百寶車并諸供具，受已，還施常啼菩薩。
法涌菩薩說法既久，日將欲沒，知眾疲倦，下師子座，還入宮中。尒時，常啼菩薩摩訶薩既見法涌菩薩摩訶薩還入宮中，便作是念：我為法故，而來至此，未聞正法，不應坐臥，我應唯住行立威儀，以待大師法涌菩薩當從宮出，宣說法要。
法涌菩薩既入宮已，時經七年，一心不亂，游戲菩薩無量無數三摩地門，安住菩薩無量無數甚深般若波羅蜜多方便善巧。常啼菩薩於七歲中，不坐不臥，唯行唯立，不念睡眠，不想晝夜，不辭疲倦，不思飲食，不怖寒熱，不緣內外，曾不發起欲恚害尋及余一切煩惱纏垢，但作是念：法涌菩薩何時當從三摩地起？我等眷屬應敷法座，掃灑其地，散諸香花，法涌菩薩當昇此座，宣說般若波羅蜜多方便善巧及余法要。時長者女及諸眷屬亦七歲中唯行唯立，所舍所念，皆學常啼，進止相隨，曾無蹔舍。
尒時，常啼菩薩摩訶薩如是精勤，過七歲已，欻然聞有空中聲言：咄善男子！卻後七日，法涌菩薩當從定起，於此城中，宣說正法。常啼菩薩聞空聲已，踴躍歡喜，作是念言：我今當為法涌菩薩敷設嚴飾師子之座，掃灑其地，散妙香花，令我大師當昇此座，為眾宣說甚深般若波羅蜜多方便善巧及余法要。常啼菩薩作是念已，與長者女及諸眷屬，敷設七寶師子之座。時長者女及諸眷屬，各脫身上一凈妙衣，為說法師重敷座上。常啼菩薩既敷座已，求水灑地，竟不能得。所以者何？惡魔隱蔽城內外水，皆令不現。魔作是念：常啼菩薩求水不得，愁憂苦惱，疲倦羸劣，心或變異，便於無上正等菩提善根不增，智慧不照，於一切智而有稽留，則不能空我之境界。
常啼菩薩種種方便，求水不得，作是念言：我應刺身，出血灑地，勿令塵起，坌我大師。今我此身必當敗壞，何用如是虛偽身為？我無始來流轉生死，數為五欲喪失身命，而未曾為正法舍身，是故今應刺身出血。作是念已，即執利刀，周遍刺身，出血灑地，時長者女及諸眷屬亦學常啼刺血灑地。常啼菩薩、長者女等，各為法故，刺身出血，乃至不起一念異心。時諸惡魔不能得便，亦不能礙所修善品，以常啼等，心勇決故。
時天帝釋見此事已，作是念言：常啼菩薩、長者女等，甚為希有，而由愛法重法因緣，乃至遍體皆刺出血，為說法師周灑其地，曾不發起一念異心，令諸惡魔求不得便，亦不能礙所修善品。奇哉大士！乃能擐被如是堅固弘誓鎧甲，為欲利樂一切有情，以淳凈心，不顧身命，求於無上正等菩提，發誓言：我為拔濟沈淪生死一切有情無量無邊身心大苦而求無上正等菩提，事若未成，終無懈廢。時天帝釋作是念已，變常啼等所出身血，一切皆成栴檀香水，令所灑地繞座四邊，面各滿百踰繕那量，皆有天上不可思議最勝甚奇栴檀香氣。時天帝釋作是事已，贊常啼曰：善哉！善哉！大士志愿，堅固難動，精進勇猛，不可思議，愛重求法，最為無上。過去如來應正等覺亦由如是堅固志愿，勇猛精進，愛重求法，修行菩薩清凈梵行，已證無上正等菩提。大士今者，志愿精進，愛重求法，亦定當證所求無上正等菩提。
尒時，常啼復作是念：我今已為法涌菩薩敷設七寶師子之座，掃灑其地，令極香潔，云何當得諸妙香花，繞座四邊，莊嚴其地，大師昇座，將說法時，我等亦應持散供養？時天帝釋知其所念，即便化作微妙香花，如摩揭陀千斛之量，恭敬奉施常啼菩薩，令共眷屬持以供養。於是常啼受天帝釋所施花已，分作二分，先持一分共諸眷屬繞座四邊，嚴布其地，留余一分，以擬大師昇法座時，當持奉散。
尒時，法涌菩薩摩訶薩過七日已，從所游戲三摩地門安庠而起，為說般若波羅蜜多，無量百千眷屬圍繞，從內宮出，昇師子座，處大眾中，儼然而坐。常啼菩薩重得瞻仰法涌菩薩摩訶薩時，踴躍歡喜，身心悅樂，譬如苾芻系念一境，忽然得入第三靜慮。便與眷屬持先所留微妙香花奉散供養，既供養已，頂禮雙足，右繞三匝，退坐一面。
尒時，法涌菩薩摩訶薩告常啼菩薩摩訶薩言：善男子！諦聽！諦聽！善思念之！吾當為汝宣說般若波羅蜜多。常啼白言：唯然愿說，我等樂聞。
法涌菩薩告常啼言：善男子！一切法平等故，當知般若波羅蜜多亦平等。一切法遠離故，當知般若波羅蜜多亦遠離。一切法不動故，當知般若波羅蜜多亦不動。一切法無念故，當知般若波羅蜜多亦無念。一切法無畏故，當知般若波羅蜜多亦無畏。一切法無懼故，當知般若波羅蜜多亦無懼。一切法一味故，當知般若波羅蜜多亦一味。一切法無際故，當知般若波羅蜜多亦無際。一切法無生故，當知般若波羅蜜多亦無生。一切法無滅故，當知般若波羅蜜多亦無滅。太虛空無邊故，當知般若波羅蜜多亦無邊。大海水無邊故，當知般若波羅蜜多亦無邊。妙高山無邊故，當知般若波羅蜜多亦無邊。妙高山嚴好故，當知般若波羅蜜多亦嚴好。如太虛空無分別故，當知般若波羅蜜多亦無分別。
善男子！色無邊故，當知般若波羅蜜多亦無邊；受想行識無邊故，當知般若波羅蜜多亦無邊。眼處無邊故，當知般若波羅蜜多亦無邊；耳鼻舌身意處無邊故，當知般若波羅蜜多亦無邊。色處無邊故，當知般若波羅蜜多亦無邊；聲香味觸法處無邊故，當知般若波羅蜜多亦無邊。眼界無邊故，當知般若波羅蜜多亦無邊；耳鼻舌身意界無邊故，當知般若波羅蜜多亦無邊。色界無邊故，當知般若波羅蜜多亦無邊；聲香味觸法界無邊故，當知般若波羅蜜多亦無邊。眼識界無邊故，當知般若波羅蜜多亦無邊；耳鼻舌身意識界無邊故，當知般若波羅蜜多亦無邊。眼觸無邊故，當知般若波羅蜜多亦無邊；耳鼻舌身意觸無邊故，當知般若波羅蜜多亦無邊。眼觸為緣所生諸受無邊故，當知般若波羅蜜多亦無邊；耳鼻舌身意觸為緣所生諸受無邊故，當知般若波羅蜜多亦無邊。地界無邊故，當知般若波羅蜜多亦無邊；水火風空識界無邊故，當知般若波羅蜜多亦無邊。因緣無邊故，當知般若波羅蜜多亦無邊；等無間緣、所緣緣、增上緣無邊故，當知般若波羅蜜多亦無邊。從緣所生諸法無邊故，當知般若波羅蜜多亦無邊。無明無邊故，當知般若波羅蜜多亦無邊；行、識、名色、六處、觸、受、愛、取、有、生、老死愁嘆苦憂惱無邊故，當知般若波羅蜜多亦無邊。
善男子！布施波羅蜜多無邊故，當知般若波羅蜜多亦無邊；凈戒、安忍、精進、靜慮、方便善巧、妙愿、力、智波羅蜜多無邊故，當知般若波羅蜜多亦無邊。內空無邊故，當知般若波羅蜜多亦無邊；外空、內外空、空空、大空、勝義空、有為空、無為空、畢竟空、無際空、散空、無變異空、本性空、自相空、共相空、一切法空、不可得空、無性空、自性空、無性自性空無邊故，當知般若波羅蜜多亦無邊。真如無邊故，當知般若波羅蜜多亦無邊；法界、法性、不虛妄性、不變異性、平等性、離生性、法定、法住、實際、虛空界、不思議界無邊故，當知般若波羅蜜多亦無邊。四念住無邊故，當知般若波羅蜜多亦無邊；四正斷、四神足、五根、五力、七等覺支、八圣道支無邊故，當知般若波羅蜜多亦無邊。苦圣諦無邊故，當知般若波羅蜜多亦無邊；集滅道圣諦無邊故，當知般若波羅蜜多亦無邊。十善業道無邊故，當知般若波羅蜜多亦無邊；施、戒、修無邊故，當知般若波羅蜜多亦無邊。四靜慮無邊故，當知般若波羅蜜多亦無邊；四無量、四無色定無邊故，當知般若波羅蜜多亦無邊。八解脫無邊故，當知般若波羅蜜多亦無邊；八勝處、九次第定、十遍處無邊故，當知般若波羅蜜多亦無邊。空解脫門無邊故，當知般若波羅蜜多亦無邊；無相、無愿解脫門無邊故，當知般若波羅蜜多亦無邊。陀羅尼門無邊故，當知般若波羅蜜多亦無邊；三摩地門無邊故，當知般若波羅蜜多亦無邊。菩薩十地無邊故，當知般若波羅蜜多亦無邊。
善男子！五眼無邊故，當知般若波羅蜜多亦無邊；六神通無邊故，當知般若波羅蜜多亦無邊。佛十力無邊故，當知般若波羅蜜多亦無邊；四無所畏、四無礙解、大慈大悲大喜大舍、十八佛不共法無邊故，當知般若波羅蜜多亦無邊。無忘失法無邊故，當知般若波羅蜜多亦無邊；住舍性無邊故，當知般若波羅蜜多亦無邊。一切智無邊故，當知般若波羅蜜多亦無邊；道相智、一切相智無邊故，當知般若波羅蜜多亦無邊。三十二大士相無邊故，當知般若波羅蜜多亦無邊；八十隨好無邊故，當知般若波羅蜜多亦無邊。預流果無邊故，當知般若波羅蜜多亦無邊；一來、不還、阿羅漢果、獨覺菩提無邊故，當知般若波羅蜜多亦無邊。一切菩薩摩訶薩行無邊故，當知般若波羅蜜多亦無邊；諸佛無上正等菩提無邊故，當知般若波羅蜜多亦無邊。一切有漏法無邊故，當知般若波羅蜜多亦無邊；一切無漏法無邊故，當知般若波羅蜜多亦無邊。一切有為法無邊故，當知般若波羅蜜多亦無邊；一切無為法無邊故，當知般若波羅蜜多亦無邊。金剛喻平等故，當知般若波羅蜜多亦平等。一切法無壞故，當知般若波羅蜜多亦無壞。一切法無雜故，當知般若波羅蜜多亦無雜。一切法無差別故，當知般若波羅蜜多亦無差別。諸法自性不可得故，當知般若波羅蜜多自性亦不可得。諸法無所有平等故，當知般若波羅蜜多無所有亦平等。諸法無所作故，當知般若波羅蜜多亦無所作。諸法不可思議故，當知般若波羅蜜多亦不可思議。
尒時，常啼菩薩摩訶薩聞說般若波羅蜜多差別句義，即於座前得六十億三摩地門，所謂諸法平等三摩地、諸法遠離三摩地、諸法不動三摩地、諸法無念三摩地、諸法無畏三摩地、諸法無懼三摩地、諸法一味三摩地、諸法無際三摩地、諸法無生三摩地、諸法無滅三摩地、虛空無邊三摩地、大海無邊三摩地、妙高山無邊三摩地、妙高山嚴好三摩地、如虛空無分別三摩地、色等諸蘊無邊三摩地、眼等諸處無邊三摩地、色等諸處無邊三摩地、眼等諸界無邊三摩地、色等諸界無邊三摩地、眼識等諸界無邊三摩地、眼觸等無邊三摩地、眼觸為緣所生諸受等無邊三摩地、地界等無邊三摩地、因緣等無邊三摩地、從緣所生諸法無邊三摩地、諸緣起支無邊三摩地、諸波羅蜜多無邊三摩地、一切空無邊三摩地、諸法真如等無邊三摩地、菩提分法無邊三摩地、諸圣諦無邊三摩地、諸善業道無邊三摩地、施戒修無邊三摩地、靜慮無量無色無邊三摩地、解脫勝處等至遍處無邊三摩地、空無相無愿解脫門無邊三摩地、摠持等持門無邊三摩地、菩薩諸地無邊三摩地、五眼六神通無邊三摩地、諸力無畏無礙解大慈悲喜舍佛不共法無邊三摩地、無忘失法住舍性無邊三摩地、一切智道相智一切相智無邊三摩地、諸相隨好無邊三摩地、聲聞乘無邊三摩地、獨覺乘無邊三摩地、無上乘無邊三摩地、有漏無漏法無邊三摩地、有為無為法無邊三摩地、金剛喻平等三摩地、諸法無壞三摩地、諸法無雜三摩地、諸法無差別三摩地、諸法自性不可得三摩地、諸法無所有平等三摩地、諸法無所作三摩地、諸法不可思議三摩地，得如是等六十百千三摩地門。
常啼菩薩既得如是六十百千三摩地門，即時現見東西南北四維上下各如殑伽沙數三千大千世界現在如來應正等覺、聲聞、菩薩、大眾圍繞，以如是名、如是句、如是字、如是理趣，為諸菩薩摩訶薩眾宣說般若波羅蜜多，如我今者，於此三千大千世界，聲聞、菩薩、大眾圍繞，以如是名、如是句、如是字、如是理趣，為諸菩薩摩訶薩眾宣說般若波羅蜜多等無差別。常啼菩薩從是已後，多聞智慧，不可思議，猶如大海，隨所生處，見諸佛，常生諸佛凈妙國土，乃至夢中亦常見佛為說般若波羅蜜多，親近供養，曾無蹔舍，離無暇法，具足有暇。
善現當知！由是理趣甚深般若波羅蜜多威德殊勝，令諸菩薩速能引得一切智智。是故，善現！若菩薩摩訶薩欲學六種波羅蜜多令速圓滿，欲具通達諸佛境界，欲得諸佛自在神通，欲疾證得一切智智，欲能畢竟利益安樂一切有情，應學如是甚深般若波羅蜜多，應於如是甚深般若波羅蜜多恭敬聽聞，受持讀誦，究竟通利，如說修行，如理思惟甚深義趣，書寫流布，為他解說，應以種種上妙花鬘、涂散等香、衣服、瓔珞、寶幢、幡蓋、伎樂、燈明及余種種珍奇雜物，供養恭敬，尊重贊嘆。所以者何？由此所說甚深般若波羅蜜多，是諸如來應正等覺真生養母，是諸菩薩摩訶薩眾真軌范師，一切如來應正等覺咸共尊重，恭敬贊嘆，一切菩薩摩訶薩眾無不供養，精勤修學，是為如來真實教誡。
尒時，佛告阿難陀言：汝於如來有愛敬不？
阿難陀曰：如是，世尊！如是，善逝！我於佛所實有愛敬，如來自知。
佛告慶喜：如是！如是！汝於我所實有愛敬，汝從昔來常以慈善身語意業恭敬供養，隨侍於我，未曾違失。慶喜！汝應如我現在以實愛敬供養我身，我涅盤後，汝亦當用如是愛敬供養尊重甚深般若波羅蜜多，第二、第三佛以如是甚深般若波羅蜜多教誡慶喜，令深愛敬，供養尊重，過如來身。
佛告慶喜：我以如是甚深般若波羅蜜多，對今大眾付囑於汝，汝應受持。我涅盤後，乃至一字，勿令忘失。如是般若波羅蜜多，隨尒所時，流布於世，當知即有諸佛世尊現住世間，為眾說法。慶喜當知！若有於此甚深般若波羅蜜多恭敬聽聞，受持讀誦，究竟通利，如說修行，如理思惟甚深義趣，書寫流布，為他解說，復以種種上妙花鬘、涂散等香、衣服、瓔珞、寶幢、幡蓋、伎樂、燈明及余種種珍奇雜物，供養恭敬，尊重贊嘆，當知是人常見諸佛，聞正法，修諸梵行。
時薄伽梵說是經已，無量菩薩摩訶薩眾，慈氏菩薩而為上首，大迦葉波及舍利子、阿難陀等諸大聲聞，及余天、龍、人非人等一切大眾，聞佛所說，皆大歡喜，信受奉行。