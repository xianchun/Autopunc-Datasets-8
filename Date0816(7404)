次明二諦相即義第三。然此義橫無不多條緒，豎入極自深玄。今且略出三處經文明二諦相即義：一者、即向所引涅盤經：世諦即第一義。二者、大品經：空即色，色即空；離空無色，離色無空。三者、凈名經：色性自空，非色滅空。然此三經文雖異，意同也。
問：此三經來意若為異耶？
解云：此三經來意是同，言不無奢切。何者？涅盤經言奢，大品、凈名經言切。涅盤經奢者，涅盤云世諦即第一義諦，不云第一義諦即世諦，故涅盤言奢。大品、凈名切者，大品色即是空，空即是色，凈名亦爾，所以為切也。又涅盤經但明世諦即第一義諦，不明第一義諦即世諦，通皆得。世諦既即第一義諦，第一義諦豈不即世諦？但涅盤只用故，世諦即第一義諦也。若大品經，則平道雙用，空即是色，色即空也。
問：何意涅盤只說，大品雙明耶？
解云：通皆例也。
問：經既不例，汝何得輒例耶？
今明所以不例者，涅盤正釋諦義，明唯真是實故，唯真是諦；俗即虛妄非實，故俗即非諦。為此義故，但明世諦即第一義，不得言第一義即世諦也。若是大品，不為釋諦義，直明空即色，色即空，平道用也。凈名亦是只用，唯得言色性自空，非色滅空，不得言空性自色，非空滅色，通即皆得。而今但言色性自空，非色滅空者，正對二乘有所得人義。小乘人折色求空，對此故，明色性自空，非滅除此色然後方空。此即開兩觀分二空，明小乘人折色空觀，大乘人即色空觀，小乘人折色空，大乘色本性空，為是故，但明色性自空，非色滅空也。雖有三經文，諸師多就大品經明色即空，空即色也。然此義難解，大忍法師云：我三十年思此義不解，值山中法師得悟。此師既悟，始信三論云云。
由來釋相即義者，有三大法師，光宅無別釋，此師法華盛行，成論永絕也。今出莊嚴、開善、龍光三人釋二諦相即義。莊嚴云：緣假無可以異空，故俗即真；四忘無可以異有，故真即俗。雖俗即真，終不可以名相為無名相；雖真即俗，終不可以無名相為名相故。二諦不異為相即也。次開善解云：假無自體，生而非有，故俗即真；真無體可假，故真即俗。俗即真，離無無有；真即俗，離有無無。故不二而二，中道即二諦；二而不二，二諦即中道。
問：開善明中道，莊嚴不明中道，何意爾耶？
解云：莊嚴不以中道為二諦體故，不明中道；開善明中道為二諦體故，彼云二諦是不二，一真之極理，是故明中道也。
次龍光解二諦相即義，此師是開善大學士。彼云空色不相離，為空即色，色即空。如凈名經云，我此土常凈，此明凈土即在穢土處故，言此土凈，非是凈穢混成一土。何者？凈土是凈報，穢土是穢報；凈土凈業感，穢土穢業感。既有凈報穢報、凈業穢業，故不得一，但不相離為即也。然此三師釋，攝一切人。何者？開善與莊嚴明一體，龍光明異體，釋雖眾多，不出一異，故此三人攝一切人也。
龍光明異體，此義自反經，不須更難，今且難莊嚴、開善二家。莊嚴云：緣假不異真，四忘不異俗；名相終不為無名相，無名相不為名相。此言自相反。汝既真即俗，俗即真；名相為無名相，無名相為名相，那得俗即真，名相不得為無名相耶？彼師云：我名相復有，即無名相義也。又責：汝若名相即無名相，可得世諦無名相，真諦有名相不？彼云真諦終無名相，俗諦終有名相。若爾，終是二見，不得相即也。彼云我體常即，但名義異耳。又責：汝俗體即真，俗名即真不？若名義即真者，真諦既常，名義即常；名義無常，真亦即無常。若名義不即真，名義出真外，出法性外，故不可也。
此難如百論難，有一瓶體一，名義異。論主難云：汝瓶是有，瓶家之形對及五塵等亦是有不？若使瓶家之形對五塵等是有者，有既常，五塵等即常；五塵既無常，有亦無常。總別亦爾也。若言五塵等非大有者，五塵即是空出大有外，大有攝法則不盡。今難彼俗即真，義亦爾。此是提婆菩薩難，豈是人之能通？若能通者，提婆難即壞，經義亦壞；提婆難既不可壞，故此難不可通也。
次難開善有兩關，非但難開善，遍難眾師。經有二諦相即，總而難之。第一難云：色即空時，為色起之時，空與色同起，故云色即空？為當色未起前已有此空，故云色即空耶？若使色未起時已有即色之空者，此則空本有，色即始生。本始為異，云何相即？本有空即常，始有色則無常，常、無常異故，不得即也。若言空與色俱起者，則空與色俱是始有，皆是本無今始有，皆無常也。
第二難云：汝色即空時，為空色分際？為不分際？若不分際，則混成一。若空色一，皆常皆無常，真俗一。言俗無常真常者，即例難真俗一，真無常俗常也。若分際，則空色異，雖即終分際終異。如沈檀雖合為案，沈檀終分際終異。若異，方等之經便壞，覆面之舌不成也。此即彈他竟。
次明今釋，要須彈他盡凈乃得出，今時解也。大師舊云：假名說有，假名說空。假名說有為世諦，假名說空為真諦。既名假有，即非有為有；既名假空，即非空為空。非有為有，非異空之有；非空為空，非異有之空。非異空之有，有名空有；非異有之空，空名有空。有名空有故，空有即有空；空名有空故，有空即空有也。
師釋相即義，方言如此。今作若為解耶？亦得用前難難之。汝因緣空色，即不因緣色即空，色壞空壞不？又如長短因緣，有長即有短，無長即無短。若爾，空色因緣，有色即有空，色壞空即壞云云。然此義應須得其根本，識其大意，只為不得意故，所以成失。故中論云：像法中人根轉鈍，雖尋經文，但著文字。此即失因緣有。又云：聞大乘法說畢竟空，不知何因緣故空。此即失空意也。又涅盤經明諸諍論，一一諍論云：是諸弟子不解我意，為不解教意故，所以成失。是故須知其大意，識其根本，故法華云：知佛所說經，因緣及次第，隨義而解說。然原由來人不解二諦相即者，凡有兩失故不解。
一者、不識四悉壇故，不解二諦相即。言二諦相即是何物悉壇耶？四悉壇是通經之要術，解四悉壇，則一切經可通；若不解四悉壇，一切經即不可通。大師約四悉壇明四假義。四假者，因緣假、對緣假、就緣假、隨緣假。彼尚不識四悉壇，豈解四假？以彼不識四悉壇故，不解二諦相即義也。
二者、謂有真俗色空道理，道理有色，道理有空。若無空色，則無六道眾生、三乘賢圣。由有色空二諦，迷之，則有六道；悟之，則有三乘。為是故，道理有空。道理有空，道理有色，既道理有空色，則是有所得，有所得豈能通他難？豈能難他通？故中論五陰品末云，不依空問答，問不成問，答不成答。空者只是無得異名，以不依無得故，不能難，不能通也。
又只為有空色道理故，得作前諸難。汝既有色即空，為當有色之時，空色俱時起，言色即空？為當色未起之時已有空，言色即空耶？若色起時，空與色俱起為色即空者，此則皆無常失真諦；若色未起時已有空，為色即空者，即空本有色始生。空色兩異，不得相即。俱起，真墮無常；不俱起，則成異體。
次難：汝色即空為分際？為不分際？不分際則混成一體，即皆常皆無常，例難云云。若分際，則異體不得相即，不分際得，即失二諦，分際得，二諦失相即，進退不可，作若為解耶？此難若可通，提婆、龍樹則成漫語；此二人若是漫語，佛則漫語。佛親記二論主，二論主豈當漫語？既非漫語，作若為解耶？龍光難開善，開善云：待我面黃，只得解耳。實理如此，若非三論意，終不得解，故叡師云：中、百二論文未及此土，又無通鑒，誰與正之？前匠所以輟章遐慨，思請決於彌勒者，良在此也。中、百二論既至，赤縣嘆云，此區之赤縣忽，形以智勞，故滅身以歸無，絕智以淪虛。涅盤對此斷無之病，故明斷無乃是世諦耳。若常住涅盤三點具足，四德圓滿，妙有涅盤，是為第一義諦。師云：若約此義而論，得作斯判，若約余義，則不得也。此是二諦一枝之別義耳。
今次通明之，大品、涅盤一切摩訶衍經，皆以空有為世諦，有空為第一義諦。此義大品故自有文，涅盤亦有此釋，故涅盤答文殊問中，開十種二諦，皆以有為世諦，空為第一義諦。又經論中并明諸佛常依二諦說法，明所依二諦，有為世諦，空為第一義諦。今依大品，有為世諦，空為第一義諦。涅盤反此者，唯大品依二諦，涅盤應不依二諦，既云諸佛常依二諦說法，豈釋迦一佛說兩經，便爾相背耶？以此而*推，故知有為世諦，空為第一義諦，此義則通也。
又大品云：諸法如幻如化，涅盤如幻如化。涅盤經亦如此，故文云迦毘羅城空，大般涅盤亦空，是故空有二諦通二經也。又大論明四悉壇通十二部經八萬法藏，四悉壇中，前三是有，後一是無，故四悉壇即是二諦。四悉壇既通，二諦即通也。又二諦空有二境，生權實二智，照有是權智，照空是實智。然從來人空有二智是般若二智，動靜二智是維摩二智。今明不爾，空有權實二智，十方三世諸佛法身父母，故維摩云：智度菩薩母，方便以為父，一切眾導師，無不由是生。既是一切導師皆由二智而生，豈止在大品，而不通涅盤耶？以二智通故，二諦亦通也。
又大論云：若如法觀佛，般若及涅盤，是三無異相也。又動靜二智亦不的在維摩第三時教。何者？內靜照為實，外變動為權，此則自行為實，化他為權，始自發心，終於窮覺，皆有此之二智，豈止局在維摩耶？為是義故，空有二諦通一切經，空有二諦既然，三節二諦亦爾。又約叡師喻疑論意釋之，何故大品明空，涅盤辨有？彼云：大品為除虛妄，涅盤為顯妙有故也。然此兩語相成，要除虛妄，妙有得顯；亦妙有得顯，虛妄即除。雖復兩經相成，要前洗於虛妄，妙有方顯也。然此即是今家涅盤有所無、無所有義。洗妄即涅盤有所無義，顯有即是涅盤無所有義。故經云：空者，二十五有；不空者，大般涅盤也。一往如此，再往皆無。故經云：智者見空，及與不空。智者既了生死空不空，即知涅盤有不有。斯則顯諸法非空、非有、非生死、非涅盤也。此即有三節義，如前可知。
次明二諦同異者，古來有鼠婁栗二諦、案苽二諦。婁栗二諦，即空性不空，假假為世諦，性空為真諦也。案苽二諦，假為世諦，假體即空為真諦，廣如常解云云。
次周顒明三宗二諦。三宗者：一、不空假；二、空假；三、假空。野城寺光大法師用假空義，開善亦用。用中最不得意者，如丑人學西施，嚬轉益丑拙，彼知美嚬，不知嚬之所以美。開善用三宗不得意，猶是學嚬之類也。然三宗義，不空假還是鼠婁栗，空假是案苽。今家所辨初節二諦，是假空義。假故空，雖空而假宛然，空故假，雖假而空宛然，空有無礙。略明二諦義竟，有常別當廣述云云。