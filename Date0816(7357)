觀夫創入道門，未即閑其妙行。要遵承以法訓，方乃曉其律儀；事若闕於師承，持護冥然無準。故知不有教誡，行相誰宣；不有學人，軌模奚設！然釋迦行化，法本西天；自金口收光，言流東域。化教含其漸頓，灑定水於三千；制教輕重斯分，熏戒香於百億。律制五年依止，意在調伏六根；有智聽許離師，無智猶須盡壽。屢有初心在道，觸事未諳；曾不尋其教章，於法每纏疑網。或非制而制，是制便違；或云我是大乘之人，不行小乘之法。如斯者眾，非一二三。此則內乖菩薩之心，外闕聲聞之行，四儀既無法潤，乃名枯槁眾生。若此等流，古今不絕。自非持法達士，孰能鑒之者哉！
時有學人，運情疏躁，求行者少，求解者多，於制儀門，極為浮漫。夫以不修禪那三昧，長乖真智之心；不習諸善律儀，難以成其勝行。是以古今大德，實為世者良田，淨業成於道儀，清白圓於戒品。氣高星漢，威肅風雲，德重丘山，名流江海。昂昂聳傑，秀學千尋；浩浩深慈，恩波萬頃。懷師子之德，現象王之威，人天贊承，龍神欽伏。實謂蒼生有感，世不空然。所以德焰聯輝，傳光靡絕，雅行堅操，真僧寶焉。予乃愧省下流，實懷慚於上德。準教纂斯清訓，以將呈誨未聞。夫戒律之宗，理有任持之志，遂使內自增其心善，外令儀軌可觀。凡諸行條件，錄之於後，用光新學，并題序云。行相法，都四百六十五條，在下具明。
一、到寺門外，具威儀。二、入寺門，禮拜便跪，說如常歎佛偈。三、收坐具，合掌曲躬，然後歛容，旁廊一邊，緩行直視。四、不得垂手，當有所畏。五、不得蹋殿塔影。六、逢尊宿殿前，不得禮拜。七、若入殿塔，當合掌右繞，不得左轉。八、出殿門，隨頰舉足。九、涕唾須知屏處。十、須參禮尊宿。十一、須知大小便處。
一、不得直前立。二、不得直後立。三、不得太近。四、不得太遠。五、不得在高處立。六、不得上風立，當須對師額角七尺許立。
一、常瞻師顏色，勿令失意。二、凡至師所，當具威儀。三、在師前不得與同類人相禮。四、在師前不得受人禮拜。五、向師前問訊，當須合掌曲躬。六、共師語不得爭勝。七、常須軟語。八、師語未了不得語。九、凡欲作事，要須咨白。十、師所教誨，常須隨順，不得違逆。十一、凡得教訓，當設禮謝。十二、若被呵罵，當須自責，軟語懺謝。十三、被師呵責，不得起瞋嫌心。十四、見師衣裳巾襪垢膩，白師洗濯令淨。十五、見師衣破，當縫補之。十六、整師鞋履，襞疊衣被。十七、先洗師缽，次洗己缽。十八、常須作意，不得喧笑。十九、不得在師前臥。二十、不得在師後起。二十一、凡欲入師房，至門先彈指，然後方入。二十二、平明三下鐘了，即問訊白事。二十三、於一切處避師坐，不得搪揬。二十四、若隨師行，不得喧笑，不得蹋師影，相去可七尺。二十五、奉教令，當生慚愧，念修戒定以報師恩。二十六、聞師外歸，當出迎接。二十七、師從外歸，當須襞疊衣裳。二十八、師欲洗足，當具湯水拭巾。二十九、常掃師房院。三十、見師床有塵土，當掃去之。
三十一、師常坐臥床，不得輒坐臥。三十二、凡入師房門，當旁門頰行，隨門頰舉足。三十三、揚門簾出入，當手承著門頰，勿令有聲，閉門戶不得作聲。三十四、凡下簾，不得懸放，當以手承下。三十五、凡上簾法，當從裏卷，令兩頭齊。三十六、嚼楊枝洟唾，當屏處。三十七、不得令師瓶有宿水，此忌熱時。三十八、常令師瓶水滿，不得欠少。三十九、當具燈燭常知時。四十、冬月勿令師房闕火。四十一、夏月常為師晒暴薦席衣裳。四十二、不得向師前讒佞他人，說其過惡，死入地獄，極為過惡，深須誡之！廣如智論中說。四十三、在師前不得說無益之事。四十四、對師前不得抓癢。四十五、若欲欠呿，當以手遮口。四十六、不得對師著襪。四十七、不得對師洗足。四十八、向師前未遣坐，不得輒坐。四十九、向師前未令去，不得輒去。五十、師欲出寺，當具所須。五十一、師欲上堂，為師滌缽、看閉門戶等事。
一、不得強知他事，論他過非。二、不得入他諍事。三、不得傳他惡事。四、不得釘破牆壁。五、不得書門戶及牆壁。六、見殿塔不淨，當掃令淨。七、行不得垂手。八、行不得左右顧視。九、行須長視，看地七尺，勿令蹋蟲蟻。十、若手把物，路逢尊宿，當放一處，如法問訊。十一、不得逾越篱牆，除會衣會夏等緣。十二、不得著木揬向尊宿前行立。十三、不得通肩被袈裟。十四、常須帶袈裟紐。十五、凡著履揬，先令腳跟著地，勿使作聲。十六、洟唾常向屏處。十七、不得門閫上坐。十八、不得腳蹋門限。十九、不得入惡笑處。二十、於春夏秋冬，無切要事，不得遊行。二十一、不得惡口罵人，如經所說口業極重，切須慎之。二十二、不得瞋罵風雨。二十三、不得急行，當學牛王象王之步。二十四、廊下行，不得當其中道。二十五、行須旁一邊，是禮也。二十六、廊下行，不得高聲語笑。二十七、大小便須知處所。二十八、無緣事，不得入他房院。二十九、常須慈悲柔和善順，論云：夫言慈者，意在柔和。被他所惱，不生瞋恨。夫言悲者，意在饒益，善順物情，不惱他也。三十、凡出房院，不得衝突尊宿。三十一、廊下行，不得吟詠。
一、常勤修正業，不得空談世事。二、漉水法：初下水鑵桶，先且動水令蟲散。三、須用三重密絹，細心濾水。四、水鑵桶上下，不得搪著井四邊。五、水桶上至井口，須如法澆洗水桶橫梁，然後把之拭暴令乾。六、濾水時，桶從井口出，不得令水滴濾羅外。七、瀉水不得濺入盆水中，若有滴落，更須再濾。八、夏熱時經宿水則有蟲生，早朝取水，午時蟲生，彌須再濾。九、嚴冬有冰，不得早起濾水；水著濾羅，蟲則凍死。十、候日出暖時方濾水。其桶及羅，唯須表裡如意細淋，使蟲盡方休。濾水之法，行相極難，今且略說。十一、然乾枯柴竹，疑似有蟲，即須細破看之。十二、每須檢校火燭，勿令失火。十三、若洗內衣，須拾去蟣蝨。十四、洗足及襪，須用一盆。十五、洗淨衣盆，不得洗足及襪。十六、凡暴淨衣，不得安觸笐上。十七、凡濯衣，要用水缾淨手，把其桶杓。十八、凡洗濯了，當用淨水盪盆器令淨。十九、凡洗足了，須用水再淋手足令淨。二十、夏月熱時，用水盆了，當蕩滌覆之令乾；不得仰，仰即蟲生。二十一、於上中下座，常存禮節。二十二、於上中下座，不得出無義之語。二十三、不得談話穢言。二十四、所作事業，勤問師義，求生慧解。二十五、常念老病死，策勤三業，行出世行。二十六、常懷慚愧，念報四恩，旁資三有。二十七、於三寶境，生難逢難值想。二十八、當觀四念處，約大小乘經論所明，於念念中，常加慈悲，發菩提之心。二十九、當護惜三寶物，不得損失。三十、濕缽不得安繩床板床及席上。三十一、若有損費常住三寶物等，當倍備之。三十二、凡坐床，先看腳。若未平著地，不得輒坐。三十三、見繩床板床在露地，當須收之。三十四、不得將好橙安日中晒藥物等。三十五、凡欲移坐床，不得拖曳，當須擎移。三十六、屋柱邪處，不得安水缾。三十七、著袈裟常須帶紐。三十八、不得觸手捉袈裟。三十九、洗袈裟不得手按，亦不得腳蹋。四十、不得口含水噴袈裟。四十一、摺袈裟不得口銜，亦不得腳蹋。四十二、不得坐著袈裟。四十三、凡欲把經，先須皂莢洗手。四十四、淨巾拭手，當暴令乾。四十五、須知院內床席觸淨，觸者當須淨之。四十六、凡所作務及洗漱，須著五條；若無，反披七條，許之。四十七、凡淨床席，先去塵垢，須濕巾拭之。四十八、凡欲受藥茶及鹽，一切堪食之物，料量當喫取盡，逐時受之。不得多受令有殘宿，深須慎之！人多喜犯。四十九、凡用水杓，齊入水處是淨；常當把處是觸。若淨，不得把之。五十、若有病者，當慈心始終看之。房院有人睡時，不得打物作聲，及高聲語笑。五十一、若從外歸，院門或關，當復緩打，不得驚人。五十二、凡欲出院，當白院中僧令知去處。五十三、覺欲大小便，當須早去，不得臨時失則。五十四、須揖手把瓶，不得垂手，衣觸缾底。五十五、凡關門戶，當須仔細！不得疏慢，致有去失。
一、不得共大己五夏人同床。二、與同類人共房，每須相護，勿令喧競。三、房中常作意更相問訊，須知大小。四、若有得失言語，即須乞歡喜，不得經宿，結其罪業。五、互相讚美，不得背相毀說。六、凡欲向餘房院，白同房人令知去處。七、摺七條須預前著五條。八、若脫五條，則須著七條，不得離處。九、凡欲持火入房，至門外預告房內人知，雲火欲入。十、凡欲滅燈火，不得口吹。十一，欲滅燈火，須問同房人，更用燈否？十二、房中及並房人已臥，讀書不得出聲。十三、凡欲念誦，不得高聲。十四、己是下座，苦事先作。十五、凡是好事，先推上座，益讓如海板比丘法。十六、不得談話不善之事。十七、不得互相譏諷，習誦戲論之法。十八、不得拾蟣虱放房中地上，當用綿絮裹之，安穩便處。十九、行住坐臥出入，袈裟亦須近身。二十、設令大小出入，袈裟亦須近身。二十一、臥須安枕，不得汙席。二十二、臥須右脅著床席面，當看外不得看壁。二十三、不得仰身累足，左脅而臥。二十四、臥不得赤體。二十五、臥不得三衣致腳後。二十六、行住坐臥，不得思惟惡事。二十七、夜臥當念明相。二十八、夏中薦席衣裳須晒暴。二十九、凡挂鞋履，不得過人頭，致人面上。三十、緣身衣裳須淨潔，勿令垢膩及汙氣。三十一、不得露然燈燭。三十二、房中常須淨潔，不得狼籍。
一、對大己五夏闍梨，須帶袈裟紐。二、不得通肩被袈裟。三、不得邪腳倚立。四、不得垂手立。五、不得非時喧笑。六、立如前事師法。七、若有教誡，當須設禮。八、須作謙卑心。九、對人不得抓瘡。十、不得對人前洟唾。十一、不得對人嚼楊枝。十二、未喚坐不得輒坐。十三、不得共同床坐。十四、不得坐大己五夏人常坐臥處床。十五、夫五夏已上即闍梨位，十夏已上是和尚位，切須知之。十六、尊人喚坐，須合掌曲躬，然後乃坐。十七、坐不得無禮，自恣倚東西。十八、若有所言語，須謙下，不得取上分。十九、不得張口欠呿，當以手遮之。二十、不得以手捋面。二十一、不得大噓氣作聲。二十二、坐當須端身定住。
一、聞三下鐘，即須息務，先且出入。二、先用皁莢洗手令淨。三、凡所著裙，不得太高，不得太低，常須齊整，可齊腳踝。四、著七條，當令橫披，共衣領齊，直下臂上半覆肩膊。五、欲把缽上堂，又須淨手，於巾上拭手令乾，中指夾巾。六、至堂食未了已前，常須護手指面及掌，不得觸，設使堂頭把經，手不勞更洗，但以香淨即得。七、其缽盂外，三分之中，二分向上為淨，下一分為觸。八、凡把缽滌蕩，瀉水不得高，當須曲腰低頭瀉水，令缽去地一側手。九、若令童行過缽，亦同比丘夾巾之法，不得把巾；令童行捧缽，過生極多，不能繁述，人多犯此。若單令過缽，自夾巾彌善。十、待歛鐘聲發，即如法夾巾把缽，令匙柄向身。十一、把缽不得太高，不得太低，則當胸。十二、須離尊宿門前，當旁廊柱，不得在廊中心行；又不得喧笑。十三、不得共上座並行，須讓上座向前行。十四、行須直視地七尺。十五、不得急行，當庠序令威儀可觀。十六、初入食堂，隨門頰舉足，出時亦爾。十七、至所坐處，先放巾，次放缽，後手指夾取鞋履安床下。十八、當抽坐具開張，亦用指夾。十九、禮拜收坐具，即上床坐，不得在地而跪及在地立；必若鐘聲欲斷，乃可且立，不得跪地。二十、凡上床坐待鐘斷，不得留坐具致床前席上。二十一、凡欲上床，不得露腳踝。二十二、坐時不得令內衣出。二十三、入堂未歛鐘聲，禮拜且收坐具上床坐，不得令衣服垂著床緣。二十四、行香時，不得籠手，須出手合掌，不得語笑。二十五、不得輒剩索飲食。二十六、若當次唱禮，須一佛一禮，不得太急太緩，令須得所。二十七、當次作梵，須盡偈讚，不得半梵；人眾少時，亦須盡其偈讚，不得略。二十八、若違僧制，聞白椎聲即下，不得違拒。二十九、當須收攝橫帔，不得坐著袈裟。三十、開食巾邊，指甲不得觸著指面。三十一、敷食巾時，令與床榪緣齊。三十二、碗缽常須離膝巾，不得安手致膝上。三十三、不得傾缽中水瀝滴床前。三十四、凡所受食，須令碗缽離床。三十五、凡所喫食，不得太急，猶如餓人；又須把缽碗就口；又不得食滿頰邊，如獼猴藏。三十六、凡所受食須仰手。三十七、凡所受食，不得把匙於淨人手中自抄撥取。三十八、不得過匙與淨人，令於僧食器中取食。三十九、凡欲受食，有疑當作漫心。言漫心者：如早朝受粥，恐淨人錯唱，當作念一切粥皆受。餘一切食皆受類然。四十、凡欲受食，若作克心受，得食了心境相違，食不成受。更須重受，方乃得成。言克心者，如受豉粥，受了乃是豆粥，名心境相違。四十一、凡欲受食，淨人抖擻餅屑及以菜汁等，迸落碗器中，必須更受。四十二、凡欲出生粥，不得令淨匙拄著淨人出生器中；若著處，即須更受匙。四十三、凡所受食，量喫多少，不得有餘。四十四、凡欲喫食，不得大攪，及歠欱作聲。四十五、凡所出生，餅當如一半錢大，飯不過其七粒；自餘飯食，亦不得多。四十六、凡所出生食，須事事如法。四十七、出生食，不得將所棄惡食物致生中。四十八、凡出生法，須安床邊淺處，令淨人掠取。不得自用手拈，意在護手。四十九、不得用匙刮缽碗作聲，當用湯水滌蕩取，即不損缽光；若損缽光，缽即受膩難洗。五十、不得大張口滿匙抄飯令遺落缽中，及在匙上狼藉；又上座未得食下座不應先食。五十一、凡一口之飯，須匙頭三抄食，令匙頭直入口。五十二、不得遺落醬汁、飯粒等落在巾上而食。五十三、不得安致食巾上而食。五十四、若有食遺落食巾上，不得取食，當押聚安一處，付與淨人。五十五、飯中有穀，去皮食之。五十六、缽碗中若有餘殘，不得將歸房院。五十七、常住一食已外，將歸院須倍備之。五十八、所食須生慚愧，常作觀法。五十九、須知喫粥有十利，具如偈中明之。六十、須識施食五常：一、色，二、力，三、壽命，四、安樂，五、無礙辯。
一、眾中食了，不得漱口作聲。二、眾中食了，不得吐水致缽碗中及餘處。三、聞處世界梵，合掌念偈。四、食了已作斷心，不得咽津。五、下床不得令腳踝露。六、食了出堂，先舉門頰邊腳，當令匙柄向身，執缽當胸，不得顧視。七、食了出堂，未至院中及屏處，不得吐唾。八、出堂門外，須旁廊一邊行，令威儀庠序，雁行而行。九、不得並頭語笑，令失次。十、欲出堂，先收攝橫帔，整理袈裟，勿令僚亂，依次而行。
一、下堂歸房內，須先以水浸缽。二、當用一大合水於碗中浸皁莢，可長二寸。三、洗漱用灰及楊枝，當向屏處，不得對上座，當與手遮。四、缽床若短，當讓上座，不得亂安著，妨他洗缽。五、凡欲洗缽，先須收攬衣裳，勿令著地。六、凡欲洗缽，先用清水一遍，次用碗中皁莢汁瀉向缽中，仍須碗盛皁莢水揩摩食器，堅膩方得盡，必須淨洗。七、凡欲洗缽，先洗四邊，次洗餘處。八、不得於缽洗手。九、洗缽不得語笑，當須用心。十、洗缽須令離缽床，高低可一側手地。十一、不得洟唾於缽床四邊。十二、淨盥及杓子柄，初洗缽時先把觸處，洗了即以水洗杓柄，方得手把。十三、洗缽了，不得口銜缽邊吸水漱口。十四、夏月洗缽了，當須淨處覆令乾。十五、夏月熱時，早朝洗缽，須用新水。十六、若有夜宿水，更須再漉了洗缽，恐水經宿有蟲生。十七、喫粥了，若受外請，缽不能隨身，當用皁莢洗，不問春、夏、秋、冬皆耳。
一、不得安缽笐竿下欄干上。二、不得安缽放懸物下。三、不得安缽在倚竹木樹枝邊。四、不得安缽於石上。五、不得安缽於果子樹下。六、不得在有果樹下洗缽。七、不得安缽於床角及四邊臨危之處。八、不得將手巾盛缽及盛餘物。九、不得與童行缽器食；若與童行缽食者，深違佛教；又恐打破，切須忌之。十、不得一手把兩缽，除中間有隔。十一、若攜缽隨身行，須缽口向外。十二、不得挂缽於杖頭。十三、一切危險處，不得安缽。
一、著衣須齊整。二、當持坐具安臂上。三、坐須知大小。四、未打鐘不得前入堂。五、上座未坐，不得先坐。六、當斂容寂默，不得語笑。七、上床下床當須如法，不得令腳膊踝露。八、坐須端身安住，不得數動。九、不得左右顧視。十、若欲欠呿，當以手遮口，不得作聲。十一、不得抓癢。十二、當念本業，不得餘緣。
具如鈔文，及布薩儀，此不備述。
一、覺欲出入須早去，不得臨時失儀則。二、須揖手把瓶，不得垂手。三、至廁前知有尊宿，當須避之。四、至廁前彈指三下，或謦欬聲，知無人方入。五、隨高下褰衣，漸蹲漸揎，不得預高揎衣，令身赤露。六、夜暗黑當用廁籌於廁孔中向前後劃，令知闊狹長短正及不正。七、不得洟唾廁四邊板上及尿闥中。八、用廁籌了，當㓨廁孔中，不須安堈內及板上；不得用文字故紙。九、隨手方便把瓶，當七度用水洗淨；若不淨，不合坐臥僧床席。十、用水切不得濺濕廁口四邊板上。十一、多人之處，若廁外有人待急，縱未了且須出廁。十二、若脫觸履，不得安淨鞋履常所蹋處。十三、手淨摩洗，先用黃土二三度，次用細灰皁莢。十四、常具廁籌，不得失闕。十五、常用灰，次用土，不得少欠。十六、見廁狼藉，當掃令淨。十七、見內外狼藉，當掃除去令淨。十八、拭巾不淨，當洗令淨。十九，見觸履不淨，當洗令淨。二十、用灰土處，不得狼藉。
一、禮佛。二、聽法。三、眾集。四、大食。五、小食。六、大小便。
一、具威儀，持坐具。二、尊宿未浴，不得先浴。三、要須持瓶。四、不得垂手把缾。五、當揖手把缾。六、不得共大己五夏人同浴。七、初脫衣，不得將袈裟在餘衣下。八、入浴室內，脫淨衣安淨竿上。九、脫觸衣安觸竿上。十、不得浴室內大小便，當須預出入，然後方入。十一、洗浴先從下洗上。十二、當用濕手巾，兩手各把一頭，橫安背上抽牽，垢膩即落。十三、當須寂默，不得喧笑。十四、不得污觸湯水；手若不淨，當用缾水淨之。十五、在浴室內，不得洟唾。十六、浴了當用湯水洗潑坐處令淨，不得皁莢狼藉。
一、病重時。二、剃髮時。三、大食時。四、小食時。五、己在高座時。
一、在佛前。二、在殿塔前。三、眾集時。四、病時。五、高座時。六、師臥時。七、師洗缽及剃髮時。八、師正洗足時。九、師正嚼楊枝灌漱時。十、師在聚落道行。十一、師洗浴及大小便時。
一、懷孝養心，作父母想。二、不得嫌有臭穢。三、常經營湯藥。四、所忌之食不與食。五、飲食常令得所。六、洗濯衣裳。七、數除糞穢。八、勤燒香。九、常令衣被厚薄得所。十、常具火燭。十一、常須作意細心，不得麤躁。十二、常念觀音菩薩，願師所苦，早得痊平。
一、見上座，須起迎接。二、上座未坐，不得先坐。三、上座未受食，不應先受食。四、上座未食，不得先食。五、於上座不得爭勝。六、凡有勝事，先推上座。七、上座行事不是，當軟語設諫，不得呵罵。八、被上座呵罵，當軟語懺謝。九、於上座邊，不得輒有譏諷。十、於上座常下心謙敬。十一、被上座嫌罵，不得常瞋；當順上座，不得有違。十二、如請之事，當順上座，不得違命。十三、行須讓路，坐須讓位。十四、凡有苦事，下座前行先作。十五、不得在上座前行。十六、見上座當問訊，不得喧鬧，謾說是非之事。
一、不得灰土飛起。二、地若乾燥當以水洒，停少時然後乃掃。三、須順風不得逆掃。四、須淨掃不得有遺跡。五、不得背人。六、掃輕就重。七、不得聚糞土安戶扉後及餘處。八、掃地了箕帚送於屏處。
一、常令淨缾滿水。二、不得缾當人行路。三、用水缾當須蹲地，不得濕著衣裳。四、洗漱不得口含缾觜。五、不得用灰摩缾。六、不得安致危險之處。七、夏熱時頻須換水。八、不得安缾致洗缽床上。九、凡把缾當須揖手，不得垂手。十、添缾不得在盆水上，恐觸水滴淨水中。
一、事如法，伴不如法，不應往。二、事不如法，伴如法，亦不應往。三、事伴俱不如法，亦不應往。四、事伴俱如法，應往。五、無切緣，不得入俗家。六、設有切緣，亦不得自入。七、無緣事，不得數入廛市。八、凡入聚落，要將水瓶隨身。九、若入聚落宿，當持三衣坐具水袋缽等。十、行須直視，看地七尺，勿蹋蟲蟻；若得伴共，當須相去七尺。十一、當具威儀，行不得急。十二、遙見官人及醉人，當須避之。十三、行不得垂手掉臂。十四、在道不得共女人行。十五、在道不得共尼師及女人共語。十六、不得與喫五辛飲酒人同行。十七、不得入屠家及酤酒家，除請召。十八、不得入無男子家，除請召有伴則往。十九、不得入衒賣女色家。二十、入俗家坐起具四威儀，當令俗人生善。二十一、常須護淨。二十二、設是慣舊俗人家，若欲入須打門然後方入。二十三、不得獨共女人語話。二十四、不得邪命教化，擊發俗人令其惠施。二十五、不得自讚己德，毀餘比丘。二十六、不得喧笑。二十七、不得說世間閑事，當須說法語增其善心。二十八、當護俗人意，勿令失敬信心。二十九、發言慈善，不得麤獷。三十、常攝六根，不得放逸。
上來教誡，略述如斯。餘有行相，具在戒本。當須慇懃請問，隨戒辨相。則甘露灌頂，醍醐入心，利潤無涯，師承有本矣。
　　諸善律儀，佛家之柱石也。道品之樓觀，禪定之心城，皆基於此矣！南山大師嘗著行事鈔若於卷，廣開毗尼之學風。然其文浩瀚，望洋難闖，故重編此書，以誘奘新學。文簡義深，行相條件提耳，指掌可謂至矣！牛門正定教院弦我上人，捐衣缽資翻刻之布於世。今複欲附其車集版於我緣山，以施之乎四方。一日上人來謀於余，余嘉其志，重謀諸上座，上座允之，乃印刷之。則字畫鮮明、章句精正，頗為善本。古人曰：流通法者，莫若於印造。吁上人意蓋在於比歟！頃日，余應諸子之囑講此書。因粗攄其引由爾。
太近至易無如自心，入死出生了不知覺，其體明瑩，其量包容，故使一迷遽生諸法。其猶寶鑑，因明而像生；又若長川，緣澄而波動。謂心異物，為物轉心，吸攬塵緣，積成勞結。淪歷諸有，沈屈已靈；餘趣無知，人倫尟學。縱令聽習多墮邪痴；奔逐名聞，封著知解。至有江南江北走覓菩提，曲見邪心未嘗正直，野猿騰躍家犬遲迴。勞我聖師，提耳垂誨，曲留妙藥，的指病根。囊括兩乘，津通萬行，託彼親度，用表弘慈。囑使竊闚特彰祕勝，深訶講論苦勉修治。然古德傳通，雙弘教觀，諸部則以教開解，斯文乃以觀示修。既非無目而遊，豈是數他之寶？湏信，從真起妄舉體現前，達妄即真，不從他得。淨心之要，覽者宜知！
時在隨州興唐伽藍，夏安居撰，令送泰山靈巖寺，付慈忍受持。凡三十篇，如右：
淨心者，於汝現行煩惱諸部過患，教修對治，令汝即時隨分解脫。垢染漸滅，心轉明淨，發生定慧，起於大乘清淨信心，趣向菩提種性住處。以今微因後感當果，是故教汝察病對治，興隆功業，修入信境，成決定根力。其三賢十聖、無垢妙覺、四十二地空宗真理，唯可知聞影像麤相，下地凡夫力所未及，亦未能行。今唯使汝淨除業鏡客塵𪾼等，見汝身中少分佛性。汝可飲服般若甘露，洗蕩蓋纏漸顯淨心，心若清淨令眾生界淨，眾生既淨則佛土淨。始除煩惱令戒清淨，戒既完具定復清淨，以戒定淨令智慧淨，智既淨已顯自身源，有此義故名為淨心。已下諸篇，治過雖別，同名淨心。誡者，令汝識知對治初門，先除麤染根本惡業，知病知藥守心慎口，勵己修道離過患故名誡。觀者，察義，觀察此誡與佛法相應不相應，及障道過患，名字句偈審諦思量，如實解心得誡本意。又能隨順止觀二門，此二法者定始慧初，生長一切禪支道品，故名觀。法者，即此誡文首軸次第，慇懃曉示，欲使禁斷煩惱止諸惡業，加行勝進住不退心，故名為法。下諸篇中皆有此淨心誡觀法五義，當湏知之。
夫欲修道，於三業中先斷財色二種。若不貪財即無諂諍，若不貪色即無熱惱。經云：背捨離欲，順菩提分。當修身觀，精勤一心除世貪愛，制伏垢惱令心清淨，以斷財色成無漏善根，薰本識中成無貪種子，漸盡惑染入賢聖位。今見解法人等，仍貪財色長養結使，與諸漏相應，惡業繫縛墜三惡道。經云：既非道人，又非白衣，無所名也。多求利故，專習唇吻、莊補華綺，戲論諍訟、遞相謗嫉，三毒轉疆、煩惱增長，沉淪苦海，知而故犯，無解脫時，千佛出世不見不聞。以是因緣，地獄罪畢受惡龍身，為盜佛衣食，破戒瞋垢所得惡果。如盲龍經說：即知解義，不救業苦。汝宜依誡如說修行，隨病對治隨分解脫，不可口言而得清淨。三毒五結，何者偏重，先治重者，輕即自差，披戒定鎧，摧心魔賊。一切苦因果，財色為本；一切樂因果，戒定為本。然此因果悉在眾生心微塵中，何故不禁餘過先誡財色？大乘經云：八萬四千障道罪業，悉因財色以為根本。何以故？十方眾生無始已來，為財相殺者過微塵數，為色相殺者數復過是。道俗二流為於財色，今現有一百二十六大地獄中，受千萬種苦，經無量劫始入畜生餓鬼。緇素二人同為財色之所傷害，初持後犯，能免者稀。若有斷者名菩薩行、名真持戒、名為賢士、名佛弟子。財色二事相欲似輕，感罪尤重，河沙誑惑由財色起，此之二過能壞君臣師徒夫婦等，亦壞內外親族朋友知識。若離財色更無世間，人天脫苦聖凡同讚，諸漏滅盡進至佛果，為此先誡財色二種。因色生憍，因財生吝，憍而且吝，雖有餘德亦不足觀。先斷財色，使功行成立，後聽經論，即是入道次第也。言逆行疾，故名淨心，偈曰：
　煩惱如河沙，　　先斷惡二種，
　一財二是色，　　死時神不恐。
　吉羅湏護持，　　況言犯四重，
　三聚戒清淨，　　布薩心喜踊。
　鄙夫愛財色，　　誡汝斷貪著，
　由財二世苦，　　因色入火鑵。
　色能障聖道，　　財能令行薄，
　審諦自看心，　　知貪是狂錯。
　智避如火坑，　　頑愚不嫌惡，
　若犯當悔除，　　除已更勿作。
　一切有形類，　　終歸填溝壑，
　持戒禁情苦，　　後受大安樂。
五妄想者，如除刺樹先斷其根，故修五停觀，息五過，止不令起，故名停心觀。因修此觀現惱不行，得小解脫；所由之處，戒定調柔漸證神通，名大解脫；十障滅盡，名真解脫。莫不因今五停觀法，如是修入名為淨心。偈曰：
　自知欲情多，　　一向觀不淨，
　背捨得解脫，　　欲竭即得定；
　若當逐講論，　　念欲轉熾盛，
　是即非對治，　　下道入險徑。
　自知瞋恚多，　　一向修慈悲，
　毒火得清涼，　　成就善律儀；
　若當逐講論，　　非治徒勞疲，
　貪瞋更增長，　　重被煩惱羈。
　自知愚痴多，　　諦觀十二因，
　始悟輪迴苦，　　了知無我人；
　若當逐講論，　　見諍終日喧，
　放本求枝葉，　　不能拔斷根。
　自知我慢多，　　諦觀十八界，
　方得無人解，　　吾我病即差；
　若當逐講論，　　反益三塗債，
　計我常求勝，　　名利自杻械。
　自知亂想多，　　常數出入息，
　覺觀漸得成，　　加我戒定力；
　若當逐講論，　　喧塵未能息，
　遞互相是非，　　何時滅事識。
此是毗曇中七方便法：五停觀成名第一方便，自餘別相念處、總相念處、𤏙法、頂法、忍法、世第一法，名七方便。觀行成就得湏陀洹果，若初入道，大小乘人通修此觀。偈曰：
　何因說五停，　　復不逐講經？
　抱疾說藥方，　　秖欲取聲名，
　凡夫貪利養，　　無心治妄情，
　若修五停觀，　　決定修道成。
何故令修五停觀法止逐講論？有二要法：一者佛教次第入道，對治麤重煩惱。二者見解法義人，知而故犯，不畏佛戒，不修威儀，五篇淨戒悉皆破盡。見他持戒復起憎謗，唯貪財色。瞋惱鬥諍，慳嫉憍慢，無漸無愧，身壞命終，必墮地獄畜生餓鬼，經歷多劫。當觀此事，現前驗知，故修五停，止過起道，順佛教故，名為淨心。偈曰：
　貪如豺狼性，　　瞋如惡龍心，
　壞法故毀禁，　　污戒犯姦淫。
　識法望除毒，　　反更作罪深，
　造業心無悔，　　命過就刀林。
　墮大無間獄，　　佛性歷劫沉，
　如職除名罰，　　失勢不堪任。
　云何破戒口？　　噉人食憍恣；
　云何破戒手？　　受人財物施；
　云何破戒身？　　坐臥好床褥；
　云何破戒業？　　受他禮己足；
　云何破戒行？　　默受稱揚讚。
　若犯此五事，　　諸天共悲歎。
佛教新受戒者五年學律，然後學經。律有五部：一、四分，二、五分，三、十誦，四、僧祇，五、解脫。此五部律同一毗尼大藏，文相廣博卒難悉識。今欲知者財色為宗，能斷財色，即名奉律。禁戒清淨，發生定慧，成就聖道，知律綱要故名淨心。偈曰：
　五部戒律中，　　宗要斷財色，
　修禪觀不淨，　　對治自忍抑。
　林野歎死屍，　　內心懷悲惻，
　我身會當然，　　貪熱即時息。
　三毒甚強盛，　　摧之用智力。
　衣求破弊衣，　　食即一坐食。
　常行平等心，　　淨意恆質直。
　若不能如此，　　袈裟覆荊棘。
聖教萬差，為根性不同，病藥眾多愚者致惑，雖用功力非正對治，妄貪名利更增塵垢，是以先修五停後學講論，知道次第，名為淨心。偈曰：
　世人習多聞，　　未曾行一分，
　妄情取妄法，　　諍競起紛紜。
　入道依次第，　　戒定自資薰，
　淨命如迦葉，　　勿得同六群。
凡夫解義皆因聽學，為知法人，身犯四重，畜八不淨財，食噉俗饌，無羞無恥，知而故犯，不畏後世，是故令汝校量心行，先淨禁戒後方聽經，汝用五誡得名淨心。古者大德講華嚴經唯一卷疏，於後法師作三卷疏，今時講者一品出十卷疏，各逞功能競顯華詞，文字浩博寄心無所。然文者當體即義，何須人語？今時愚人竟求於名不求於法，法尚不可著，何況著文字，法離文字，言語斷故。大集經云：經文是一，講者異說。各恃己見壞亂正法，天神瞋故三災俱起。以是因緣佛法淡薄，如一斛水解一升酪，看似酪色食即無味。諦思講論，人情測佛，佛智境界，豈人能測？如是審察，名為淨心。偈曰：
　敷演說法師，　　二種陞高座，
　一者福無量，　　二者離罪過。
　慈心成就人，　　法施勝財貨，
　瞋垢是非他，　　棘刺上坐臥。
　有漏為基堵，　　無明作根本，
　解經不除毒，　　法師自傷損。
　賊心求名利，　　怱怱未思忖，
　嬰孩欲登梯，　　先湏戒足隱。
　學士聰明者，　　舉動多輕躁，
　或有錯解義，　　邪見復顛倒。
　是故定治動，　　七覺中法要，
　定慧平等修，　　種智得微妙。
　世尊在世時，　　唯教修出離，
　習善莫生足，　　少惡即遠避。
　念念觀無常，　　勤修真對治，
　寂慮學禪那，　　何湏著文字。
何因世尊在世時，悉得聖道及生天中？依次而學，不越毘尼，入道有方。五年習戒，夜則修定攝心守境，安處林野不畜餘食，少欲慚愧，一心諦觀無常不淨，離諸調戲意不散亂。舉動進止恆令淨潔，無惡姿容，先意問訊，以是善緣悉得道跡。汝能一心依此學者，名為淨心。偈曰：
　正法證道時，　　淨法調眾生，
　隨事秉羯磨，　　除垢獲三明。
　像法盡至末，　　羯磨廢不行，
　雖復似和合，　　集則起鬥諍。
　凡是諸經律，　　甘露亦毒藥，
　解服百疹瘳，　　不消病發作。
　知法不向心，　　解經行轉薄，
　棄捨戒定業，　　文字處起著。
　所以韻句撰，　　讀時心歡樂，
　靜坐好思量，　　觀察自忖度。
　何緣重頌偈？　　文少義廣博。
　依戒益汝身，　　信受勿疑惡。
　或見他毀罵，　　輕賤心漠漠，
　此約大乘教，　　與理不違錯。
一者，萬類之中人身難得，如提謂經說：今得人身，難於龜木。二者，雖得人身中國難生，此土即當邊地之中，具足大乘正法經律。三者，雖有正法，信樂復難，今隨力信，不敢疑謗。四者，人身難具，今受男形根無殘缺，相貌成就。五者，雖具男形，六根無缺，五欲纏染，出家甚難，今得割愛出家修道，披著佛衣，受佛淨戒。六者，雖受禁戒，隨戒甚難，汝可於戒律中，尊重愛樂，慚愧慎護。於此六事若不觀察，即便放逸深障聖道。既超六難，常應喜慶，難得已得，得已莫失，如是思量，名為淨心。偈曰：
　世有六種難，　　難得已得具，
　勤修戒定慧，　　善解名味句，
　是故學大乘，　　問即湏知處。
　受他檀越食，　　飽腹無智慮，
　無智長貪瞋，　　不能如法住，
　犯禁毀戒足，　　命終生四趣。
云何方便能令眾生離苦出世？但愚人貪愛，我即不貪。何者是名世愚貪愛？所謂官榮封賞、車馬庫藏、臺觀園林、采女音樂、上服美饌、遊戲射獵、宴會倡伎、嫁娶賓席、恃怙族姓、追朋逐勢、三軍列陣、前鋒精銳、謀策將略、果毅傷殺、平殄除蕩、快意適情、攻城破柵、收縛簿歛、刀筆豪俠、意志建立、俗藝醫方、工巧居積、攝歛奠祭。以要言之，如此眾多世務，無量殺害、飲酒噉肉、鬥諍勝負、怨讎熱惱、悲喜安危、吉凶禍福，能於此中悉捨離者，名真修道出世人也。眾生迷倒，於此世事謂是真法，不知無數劫來生死大苦，身壞命終墮三惡道，恆河沙劫受大燒煮。雖遭此苦，仍於生死貪著無猒，迭相承習迷惑塵境，皆由未值善導未聞正法。汝今既聞，如聞修學，名為淨心。偈曰：
　凡夫狂痴性，　　所見常不正，
　資養三毒身，　　貪瞋轉增盛。
　未觀屍穢形，　　持糞如行屏，
　常遊違順境，　　詐偽起諂佞。
　實無常我樂，　　妄見常我淨，
　罪業顛倒故，　　恆遊諸險徑。
　智者如實解，　　慧命心決定，
　觀世如夢幻，　　窮真道成聖。
僧尼破戒者，所謂畜養奴婢僮僕牛驢車乘田宅、種植園林華果、金銀粟白、屏風氈被、好枕細席、箱匱盆瓮、銅器盤碗、上好三衣、牙床坐褥、房舍退屋、廚庫碓磨、脂麵藥酒、雜鮭醬酢異種口味，王公貴重多人顧識、生緣富貴、數過親舊、餉送吊問、申訴衙府，身為眾首門徒彊盛、講說相難，好喜音樂，常居一寺評量僧事、迭相擯罰，借問旱潦、豐儉、盜賊、水火、毒獸之事，經過酒店、市纏、屠膾、獵射之家，親友、婦女、琴瑟、詩賦、圍棋、雙陸，讀外書典，高語大笑，嫌恨諍竟，飲酒食肉，綾羅衣服五色鮮明，勤剃鬚髮、爪利如鋒，畜八不淨、財寶富足，於此等事貪求愛著，積聚不離，名真破戒。經云：此等比丘名禿居士、名披袈裟賊、名禿獵師、名三塗人、名無羞人、名一闡提、名謗三寶、名害一切檀越眼目、名生死種子、名障聖道。遠離此等十種惡名即為淨心。偈曰：
　可怪凡夫人，　　積聚貪瞋痴，
　破戒無羞恥，　　輕賤木叉珍。
　追求忙如火，　　種植涉艱辛，
　教他多布施，　　自捨若抽筋。
　傲慢善知識，　　恃怙膿血身，
　放逸著五欲，　　何時出苦津。
　衣貪五色服，　　食貪常飽肚，
　捨靜入憒鬧，　　經戒未曾睹。
　拔草復掘地，　　溉灌治園圃，
　生業過俗人，　　瓮匱居三五。
　唯憂財不足，　　鎖門牢閉戶，
　高聲大語笑，　　諂慢心未普。
　毀犯四重禁，　　觝突兇如虎，
　身壞永沉淪，　　罪畢生夷虜。
　可念眾生狂，　　痴暗無慧光，
　但貪目前利，　　不見當來殃。
　出家望靜樂，　　返為馳逐忙，
　抱財忽命終，　　道俗竟分張。
　惡性如蛇蝎，　　惡貪如豺狼，
　剃頭無實德，　　高容返自傷。
　隱罪求名聞，　　不畏利養瘡，
　白衣修戒施，　　壽盡生天堂。
　沙門倒慳惜，　　不觀空無常，
　唯知造惡業，　　觸事皆面牆。
　破戒違經律，　　無慚故覆藏，
　我作還我受，　　三塗遣誰當。
　雖無我人法，　　善惡亦不亡，
　三界輪迴苦，　　六道生死長。
　如是諸惡過，　　謹慎好思量，
　願斷相續因，　　持心如金剛。
　定水洗煩惱，　　戒城自遮防，
　德如螺髻梵，　　去處見西方。
邪命者，所謂淨治住處，嚴飾道場，羅列旛華及諸道具，數為洗剃，常帶袈裟，覆膞靴履，威儀齊整，緩行直進，下聲軟語，或復靜默閉目低頭，衣缽隨身執著律相。然其內心常求名利，望他請喚恭敬尊重，進戒度人強為師首，處在徒眾希他依止，設解經律問時生難。性多嫌恨惡眼視人，少見侵觸不受其懺，口若發言喜說機刺，嫉他得利如火燒心，情塵意垢曾未除遣，雖坐繩床起惡覺觀，攀緣亂想念世欲事，令夜惡夢漏失不淨。惡覺染意熏本識藏，結惡業種染能障，淨生死不絕輪迴無際，受諸苦惱。三業不淨乖八聖道，外白裡黑順八邪徑，是名邪命欺誑凡聖，如是觀察，得名淨心。偈曰：
　口誦無常經，　　身作有常計，
　求望他利養，　　合眼未觀諦。
　三衣唯欲好，　　不肯著破弊，
　內心至麤獷，　　外相真似細。
　欺誑世間人，　　大悲為流涕，
　賢聖不讚歎，　　善神不扶衛。
　業障日夜增，　　戒定念念滯，
　雖有兩箇眼，　　復患一雙曀。
經云：何者比丘名為誑佛？若言我修慈悲彼人瞋恚，我能布施某甲慳貪，我具淨戒彼人犯戒，我勤精進彼人懈怠，我有智慧彼人太愚，我今樂靜彼染憒鬧，我修威儀彼人輕躁，我如法住彼不如法。或恃隱山絕粒，納衣一食、常坐不臥、塚間樹下，或講經律善解法相，我有如是福德智慧。取此相者即名我見、眾生見、壽者見，堅執是相名為誑佛。何者修道名不誑佛？若人修空、無相、無願三解脫門亦不生著，唯觀世諦虛妄顛倒，如幻如夢無有一實。成此觀門修戒定慧，精進不恃己能輕他無德，柔和質直謙下無諍，以此善根迴向無上菩提，如是離相修者名不誑佛。不誑佛故得平等法，法眼明朗能淨智障，不著空有，名為淨心。偈曰：
　八萬四千法，　　對治多種病，
　是名大方便，　　成就善巧行。
　執相名誑佛，　　著我起見諍，
　比丘自沉溺，　　不能到究竟。
　故修三脫門，　　法空資慧命，
　深觀緣集故，　　證智更歡慶。
凡夫憍諂威儀不恆，人前歛攝名為諂詐，屏處造過名為憍逸。所謂破諸戒儀，私飲盜食，赤露裸跣，河池澡浴，露地便利，下氣出聲，摩捫屏處，仰眠伏地，蹲踞支頰，走驟顧眄，吟詠歌嘯，略要而言，故名憍諂。三業四儀悉不如法，人前似人，屏處如鬼，一切天神證知此過，身壞命終生獼猴中、及鬼魅中，為犯戒儀果報對至，不欺闇室即其義也。何以故？大業之樹光明如鏡，眾生造業於彼悉現。神天有二：一字同生；二字同名。人不見天，天常見人，業力持罪不在晝夜，行者謹慎屏露無差。大千世界在佛毛孔，豈容屏過賢聖不知？是故菩薩有八萬威儀，聲聞戒有三千威儀，汝應修集威儀庠序，屏露二處一等用心，乃至失命不虧仁範，如是持行，名為淨心。偈曰：
　賢聖出三界，　　常遊三界境，
　觀諸眾生業，　　如形對日影。
　智者慎威儀，　　持戒心勇猛，
　屏處無闕失，　　四念堅固秉。
　觀身如毒蛇，　　察心如冤家，
　身心是大患，　　覆罪如河沙。
　智者犯已悔，　　終不蓋疵瘕，
　藏過嬰惡名，　　地獄受鐵叉。
　苦哉末法時，　　比丘比丘尼，
　剃髮雖改服，　　猶守貪瞋痴。
　假名優婆塞，　　諭諂優婆夷，
　名中喚五戒，　　實未具一支。
　口常誦藥方，　　心病不肯治，
　惡業覆障故，　　邪命求餘資。
　身見執著我，　　不覺即分離，
　亦不觀五陰，　　氣息若懸絲。
　人前粗歛攝，　　屏處踰湏彌，
　唯懼人怪笑，　　不畏天證知。
　欲醉狂情發，　　行坐染心思，
　纏綿破重戒，　　命終墮阿鼻。
　地獄經一劫，　　劫盡更復移，
　此苦難堪忍，　　屏處最慎之。
　為造狂業故，　　諸佛發大悲，
　犯欲湏臾樂，　　受苦無量時。
　經云人從生，　　即有二種天，
　晝夜與身俱，　　共人同受年。
　一念為善惡，　　了了皆現前，
　惡多天減算，　　善強命長延。
　毘盧遮那佛，　　身界廣無邊，
　於一毛孔中，　　容受三大千。
　性照圓明徹，　　含生上福田，
　以眾屏多過，　　無緣起慈憐。
女人十惡者，具說難窮，今略言之，令生猒離。一者貪婬無量無猒。經云：十方國土有女人處即有地獄。一切障道此為是苦。女人欲男，如海吞流，百千萬劫，畢竟不滿，得一望一，心意狂亂，見可意男悉願與交，猶火納薪多益多熾，晝夜行坐無忘欲時。受五道身皆女形攝，先際已來女根未轉，徹窮劫世不免女身，故名貪欲無猒。二者嫉妒心如毒蛇。家有婦類悉生憎垢，口似相親心如冤家，若同夫婿更相規命。或作符厭、解奏毒藥，或雇人殺害、或截支節、或毀面目，或削衣食、鞭打罵辱，方便除他欲得獨立，故名嫉妒。三者諂曲詐親。凡見人時未語先笑，口云憶念心懷嫌恨。對於夫婿，思他男子，願夫遠行、或願早死，或與外人多種謀計，及見夫時諂媚附近，身向心背，名為詐親。四者放逸。伹念綵衣裝粉釵釧，修治面目望他愛念，耽著五慾不避親疏，不畏後世畜生餓鬼，名為放逸。五者口多惡業。出言虛誑實情難得，凡所論說虛多實少，喜道鄙弊穢惡之語，母女姊妹不相避忌，兩舌鬥亂傳送消息，數作咒誓不畏殃報，屏罵尊長窮逐諍訟，是名口多惡業。六者猒背夫主。若見端正男子，無羞追逐，或遣信逼、或自身往，坐臥不安休廢生業，或結成病、或時託病，屏處飲噉，人前不餐。夫婿辛苦勤勞得財，割減偷竊供給傍夫，共作謀計規欲殺害。見夫即瞋冤家無異，是名猒背夫主。七者一切女人多懷諂曲實情難得。所以女人姦險，性器難量，雖與對面共言，心隔千里之外，皆為貪求世利，性逐澆浮。言是返引為非，指虛翻將為實，顛倒常理每事多端，向背有無情隨冷熱，或憑勢要、或黨親知，或因財色相誣、或諍名位而起謗，是以口如脂膏，心若錐刀。八者貪財不顧恩義。父母養育劬勞難報，及嫁得夫棄忘恩德，規父母物潤益夫家，多得便喜，不稱便恨，父母飢寒無心供給，是名貪財不顧恩義。九者慾火燒心。不恥父母，不懼刀杖，或未嫁妊身、或奔逐他逃，或拘引他人向家造過，恥辱父母，敗亂宗親。出嫁已後復叛夫婿，夫亡未幾更思後嫁，男女成人猶棄改出，心迷欲醉不避羞恥，女人過患窮劫難盡，故名欲火燒心。十者女身臭惡不淨常流。春夏熱時，虫血雜下，經云：女根之中二萬婬虫，形如臂釧，細若秋毫，腥臊臭穢。私墮胎孕，懷妊產生污穢狼藉，善神見聞悉皆捨去，惡鬼魍魎數來侵擾。如是鄙弊，愚人猶貪，棄捨念處，破佛淨戒，死入獄中、畜生、餓鬼，長劫受苦無解脫時。是名女人十種惡業，能觀能遠，名為淨心。偈曰：
　四百四種病，　　宿食為根本，
　三塗八難苦，　　女人為根本。
　生死無數劫，　　貪愛為根本，
　賢聖解脫樂，　　離欲為根本。
　四蛇成身界，　　顛倒想為心，
　膿血遍九竅，　　淨想起貪婬。
　順情稱快樂，　　不信墮刀林，
　報生豬狗道，　　由前貪愛深。
　一切女人性，　　少實多諂曲，
　不念臭穢身，　　坐臥思念欲。
　邪視他男子，　　情喜相逼觸，
　百千萬億劫，　　畢竟不滿足。
　不羞慚父母，　　敗損諸親族，
　男少女多者，　　家衰數被辱。
　女具十惡業，　　死入鐵床獄，
　大鍤刺女根，　　苦痛大嗥哭。
　地獄罪畢已，　　轉入母豬腹，
　噉糞居圊廁，　　臭泥生溷虫，
　復被屠割苦，　　累劫罪難終。
　從畜入餓鬼，　　穢食恆不充，
　支節皆火然，　　骸骨不消融。
　貪欲暫時樂，　　受報苦無窮。
損害生命名苦業，筋骨斯盡名苦緣。經云：食者從耕種鋤刈、收治、颺簸、窖藏、運輦、舂磨、炊爨、蒸煮、聊設、供給、奉送，又種菜造牆，溉灌田園，營為醬酢。計一缽食出一缽汗，汗在皮肉即是其血，一食工力出於作者一缽之血，況復一生凡受幾食？始從耕種乃至入口，傷殺無數雜類小虫，是以佛戒日受一食，支持性命寄過一生。衣服者養蠶殺繭、取桑、織絡、染浣、裁縫，眾緣調度無量辛苦。計上下衣資，凡殺幾蠶出幾氣力，蠶繭入湯受幾痛苦，是故佛教著糞掃衣，障弊陋質冀得修道。房舍者從起立牆壁、穿坈掘地傷殺土虫，斫伐材木傷林樹虫，造塼瓦時殺泥水虫，放火陶冶殺柴草虫。作人苦力，施主費財，飲食眾緣，勞損甚大始成一房，是故行者依於塚樹草蓐自安。念食是苦節身而食，念衣殺命著糞掃衣，念房舍臥具從苦緣生，志樂頭陀三月一移，念四事難消少欲知足。經云：受檀越食如飢饉世食子肉想，受施主衣如熱鐵纏身，入房舍時如入鐵鑵，受床坐時如熱鐵床，寧破此身猶如微塵，不以破戒之身受人供給。三塗苦報皆為愛衣貪食樂好房舍，若破戒因緣還償施主，或作奴婢鞭打驅策、或受畜生形披毛帶角，生償筋骨死還皮肉，負重力盡起而復倒，虛受信施樂不足言，及償施主苦過萬倍。是故教汝知慚知愧，慎護後世，莫破戒受施，名為淨心。偈曰：
　智者不貪食，　　貪食者無智，
　不念出糞苦，　　唯取人食利。
　自噉腦中涎，　　上盛向下棄，
　慧命斷四食，　　行者不貪嗜。
　比丘不樂靜，　　貪利受道具，
　追求心散亂，　　忽忽緣諸務。
　得一更望一，　　心規恆不住，
　宜應愧施主，　　臭身裡破絮。
　勸觀三脫門，　　離相自調御，
　少欲學知足，　　可依釋子賦。
三界眾生無始已來造善惡業，皆熏本識成業種子，淨染合雜數過塵算，受六道報生死無邊。從地獄出，生諸天中、人中、鬼神畜生中。畜生者先受蝎蠓蠕動形類，一日一夜百死百生，千死萬生漸受大身，乃至摩竭魚等長十千由旬。脫畜生身受修羅身，天上福盡復生地獄餓鬼中。經云：鬼有百千萬種，果報各別。六道人畜，各千萬種，色命苦樂質像好醜，千差萬品，說難窮盡。今言人道本業來處，經云：受形顏貌端正，為性淨潔，諸天中來；皮膚麤弊，不喜修施，畜生中來；形色醜惡，瞪瞢少智，地獄中來；舉動輕躁，獼猴中來；機捷調戲，妓兒中來；性多謟媚，鬼神中來。略而言之，廣即難盡。一道之中有恆河沙因果，受一螘身猶經多劫，況受餘形及餘道中，是故生死不可窮盡。汝可諦觀，捨身命時受大苦痛，受身生時復大苦痛，如是苦痛已經塵劫，已捨無數身，已受無邊苦。愚者於中猶行放逸，汝可思之勤求出離，專精策勵成無學果，證真解脫快樂安隱。能如是觀者，名為淨心。偈曰：
　一切世人欲受樂，　　遣修樂因不肯作，
　愚人得樂謂常樂，　　不覺命終被減削。
　十五姿容言可愛，　　四十已去自疏索，
　縱使生天八萬劫，　　不免無常墮溝壑。
　凡夫暫樂忘大苦，　　受大苦時復忘樂，
　所受苦樂皆空華，　　本來祇是情迷錯，
　迷解悟道獲神通，　　永斷生死名真樂。
何者為八？一利，二衰，三毀，四譽，五稱，六譏，七苦，八樂。一切眾生為八所動不自安心，故名八風。何者動相？得利便悅，衰惱便憂，毀辱即瞋，譽談即喜，逢苦懷慼，遇樂生逸，稱讚情歡，譏刺抱恨。此之八法能令痴凡動搖不安，毀譽聲一，妄起二業，造三塗因，報四趣果，波浪五道，成就十纏，永處樊籠，何時解脫？然十界者緣和故生，性空故滅，體解生滅即無嫌恨，恨風不起，罪火不然，火不熾然，心得清涼，無諸熱惱，以無熱惱故，名為淨心。偈曰：
　愚人貪美食，　　憎惡腹內屎，
　見生竟愛染，　　薄賤老病死。
　毀譽同響聲，　　瞋喜更互起，
　取相心高下，　　不識平等理。
　痴惑著音聲，　　凡夫共如此，
　死生糞與食，　　經文遣相比。
　耳被虛聲誑，　　神仙墮崖死，
　智者解真空，　　視聽不相似。
身相者，六道異類陰大假成，感現前果酬過去因，故名身相。身相有八萬四千種形，依正二報各各差別。一人遍受爾許種身，已經無量阿僧祇劫，今誡觀身，唯及人道。一人有九萬九千毛孔，八百種風出入其中，八萬戶虫遍身充滿，四百四病更互發動，三百六十骨節迭相依持，百一十苦無時不受，三十六種不淨膿血合成陰身，九孔漏瘡穢物流出，如上苦業始成一人，賢聖捨離如除惡病，故名觀身。心相者，一念之間九十剎那，生住異滅猶如電光，塵起識生貪境招報。經云：貪欲心有二萬一千，瞋恚心有二萬一千，愚痴心有二萬一千，等分心有二萬一千，合有八萬四千塵勞。一百八種煩惱，五百四十種受，有九十八種使。故名觀心。若入安般觀法，心所漸息，乃至九次第定，還歸一真清淨心中，此清淨心名為佛性，名真常法身、無心之心、無相之相，如是觀察，名為淨心。偈曰：
　廢緣託淨境，　　正命自養身，
　諦觀虛空心，　　隨分得解脫。
　貪瞋若欲起，　　觀空以止遏，
　河沙煩惱根，　　定力能斷割。
　專定不修智，　　小乘非大慧，
　雖復苦身行，　　徒自歷年歲。
　定慧平等修，　　方知佛性體，
　直至大涅槃，　　何況世間諦。
聖賢密行內智外愚，凡夫狂痴內愚外智，未有戒定現戒定相，彰揚善名招引利養，隱匿垢過外顯清白，常向道俗說己功德。經云：此是無刀大賊，罪於劫掠，誑詐犯重墮三惡道。詐善之人具足五業：一者天神不護，證知缺戒受施。二者五千大鬼常遮其前，唱言大賊，掃其腳跡。三者或於現世得大衰惱。四者常不值佛，生邪見家。五者自欺亦欺誑他，自受苦報施主無果，是為五業。是以誡汝，推直於人，引曲向己，秘善陰德似不能言。何以故？善如金玉不用他知，惡如糞土不湏藏覆，糞土之法貴在早除，細貨寶物默然牢掌。知足之性不求好名，少欲寂靜寧懼惡響，計我之人欲得名利。察身無我，名利安在？名利俱空，離我即實，滅於空實，正入平等，能捨名利，是為淨心。欲得淨土當淨其心，隨汝心淨即佛土淨，名為淨心。偈曰：
　出家行非法，　　感得多衰惱，
　危苦隨念豐，　　安樂稱情少。
　天神不愛護，　　魔事數來擾，
　死時懷恐懼，　　長劫墮惡道。
　善德深密藏，　　其猶摩尼寶，
　過惡悉除滅，　　理同苗邊草。
　真行不求名，　　戒定內明了，
　詐善覆藏惡，　　佛法中非好。
　諦觀此誡文，　　繫意開懷抱，
　一切障道因，　　懺悔更莫造。
三界眾生住著堅牢，為貪二報障於解脫。非非想天自謂涅槃果報終極，懷增上慢不免三塗；色界眾生貪著禪味，自謂安樂更無過者，復念身光宮殿明淨我果最勝；欲界眾生性多放逸，貪五欲樂不覺無常，天福亦盡還歸惡道；薄地凡夫臭身鄙陋果報卑劣，起大憍慢各恃我見，謂此人中常樂我淨更無過者；畜生萬類巢居穴處，各愛壽命不願人天，不嫌己身，不希淨土。此雜類身一身遍受，乃至毒蛇屏虫之類，悉愛壽命貪著住處，不覺身中同有佛性。然此諸身無始已來，隨業轉換無暫停時。汝可諦觀當起猒離，勤求方便脫於生死依正二報，漸證法身巍巍不動，至得如是覺悟，除諸疑惑決定誠信，名為淨信。偈曰：
　三界六趣中，　　無數種眾生，
　形壽各差別，　　依正亦難明。
　今就人道修，　　對治隨分行：
　觀諸眾生類，　　憎愛心不平，
　憎者欲相殺，　　愛即長痴盲，
　貪瞋更互起，　　身壞墮三坑。
　各貪愛危命，　　處險未知驚，
　造因不畏果，　　寧知死復生。
　菩薩以是故，　　欲令眾生樂，
　眾生煩惱垢，　　方便為除卻。
　教觀十八空，　　六塵莫取著，
　四倒及五欲，　　禁斷更莫作。
　愚人貪現樂，　　不識當來惡，
　當來還是我，　　如何即疏薄。
　假使多身樂，　　一一填溝壑，
　為此求常住，　　解脫無明縛。
一切生死障道苦業皆因結使，如毗曇說，今略況言，令息覺觀。結有十結，使通三界九十八種，今恐文繁，少分喻說。結使者，阿梨邪藏染分種子名之為結；受六道果報名之為使。使業發生增有漏種，如賊居險潛伏聚集，名之為結；持仗劫害掠人財寶，名之為使。貪瞋性習依真潛伏，還緣起發，能劫戒財，取著諸塵害於智寶，剎那相續追求如使。無對名結，外觀名使；止慮名結，攀緣名使；繫念名結，役心名使。為有結使愛恚互生，由愛恚故成取捨業，妄取捨故痴翳轉厚，故障其慧眼。慧眼未開名無明闇，闇心緣事，與顛倒相應，抱真常性愛生死苦，生死流浪，迷失正道。未見正道名為迷惑，無常常想，無樂樂想，無我見我，無淨見淨，如是狂錯皆因結使。如是結使造顛倒業，欲斷結使即修五停觀法以對治之，安般守意入三脫門，觀空離相結使斷除，身心寂靜，故不起煩惱。煩惱滅處名真解脫，解脫者則大涅槃，欲起染心當自挫辱，挫不令散，名為淨心。偈曰：
　佛於波羅奈，　　三轉猒離行，
　授與四諦法，　　為治煩惱病。
　永斷生死根，　　成就智慧命，
　修禪斷結使，　　照理心懸鏡。
　調心唯柔耎，　　持戒須彌硬，
　戒淨不悔恨，　　布薩心喜慶。
　煩惱生結使，　　結使長煩惱，
　唯有禪定力，　　摧之如腐草。
　結使妄取捨，　　瞖厚障見道，
　故修五停觀，　　淨心內明了。
何名十八界？身有六根，謂眼耳鼻舌身意；外有六塵，謂色聲香味觸法；中間生六識；三六假合名十八界。云何名根？能生諸業長養任持，故名根。云何名塵？坌污淨心觸身成垢，故名塵。云何名識？能了前境妄起分別，名為識。然此根塵互相涉入，名十二入，假緣生起無真實性。眾生不達，謂內外入有常樂我淨，貪心熱惱堅著執取，迷惑昏謬不信聖道，順情生貪，違意起瞋，以此貪瞋增長結使，此名凡夫以十八界。學人十八界者，著三十二相名貪色，願聞說法名貪聲，願上香供養名貪香，願證大乘理教諸法實相名貪味，願得清淨法身名貪觸，願成一切智名貪法。於此緣修之中有善貪瞋痴，進求上地名貪，背捨劣行名瞋，情有向背名痴，見身證道名慢，故云學人十八界。義名智障，非有煩惱，非無煩惱。能知二種根塵，而熾然修入平等大道無為法中，故名淨心。偈曰：
　塵境雖如幻，　　見色起慈悲，
　發意離諂慢，　　不失四威儀。
　六塵行坌污，　　亦是行者師，
　除病不除法，　　七覺分修持。
　雖觀文字空，　　要湏遍讀經，
　廣尋聖者義，　　般若漸得成。
　雖觀根塵空，　　和敬護人情，
　戒儀湏具足，　　修德慎惡名。
　雖觀諸行空，　　對塵修五停，
　貪痴結使斷，　　寂滅心安寧。
　雖觀三界空，　　擇惡善湏歸，
　修行擇覺分，　　離垢識是非。
　雖知三諦空，　　知諦義窮微，
　常依二諦說，　　與理不相違。
　十八界雖妄，　　出生於珍寶，
　觀解緣和義，　　不生亦不老。
　七地大菩薩，　　不名無煩惱，
　金剛心滅後，　　然證無為道。
夫坐禪要法當有十種：
一者、先託靜處，遠於水火、禽獸、音樂、八難土境，令心安隱。二者、厚敷草蓐，中高邊下。三者、緩帶衣裳，節食少飲。四者、結加趺坐，左手壓右手，閉目合口齒不相嚙，端身平視。五者、年少腹飽當數出息，年老腹飢當數入息。六者、當觀出息去鼻遠近，入到何處，即知氣色初麤後細，下至氣海上衝於頂。七者、從第一息數至第十，若未至十，緣於異想，還攝取心，更從一數。八者、手掌之內置一明珠，繫念觀珠，心心相續光明即現。九者、如五停觀對治現行，五種煩惱隨起隨治，隨分解脫煩惱不行，令戒清淨，以戒清淨故，諸天歡喜善神衛護。十者、以修定故，舉動審諦心不卒暴，謙下柔和忍辱無諍，以是功德增長智慧，臨命終時他方菩薩來迎，神識不遭苦患，諸天世人所共稱讚，生於淨土，見佛聞法，永離三塗，受解脫樂。自餘諸法如經所說，汝當受行成戒定根，根性明利，名為淨心。偈曰：
　凡夫學道法，　　唯可心自知，
　造次向他道，　　他即反生誹。
　諦觀少言說，　　人重德能威，
　遠眾近靜處，　　端坐正思惟。
　但自觀身行，　　口勿說他短，
　結舌少論量，　　默然心柔耎。
　無知若聾盲，　　內智懷實貨，
　頭陀樂閑靜，　　對修離懈惰。
夫善者是諸惡之師，惡者是萬善之資。經云：眾生能度佛，佛復度眾生。何以故？一切諸佛皆因眾生而成佛道。經云：高原陸地不生蓮華，淤泥之中出生華耳。又一切眾生皆因於佛而得解脫。言諸惡者，謂五逆十惡、犯四重八重禁、謗諸賢聖、破正法輪、一闡提等，菩薩於此將為福田。何以故？同體大悲故。於三塗四趣代諸眾生受碎身等苦，耎語引導教令懺悔，慈心拔濟救令得樂，廣開甘露說微妙法，破彼惡業善言誘示，令信十善生人天處，復勸迴向無上菩提，因是功德菩薩道成，即名眾生亦能度佛。又身中真性由人弘顯，若無信力聞思修等，諸佛菩薩雖具慈悲，無如之何？是故誡汝，凡是罪惡可賤眾生，惟起哀愍，不應瞋罵，生下劣心。又見上行清淨好人，不應偏重別請供養。何以故？善惡一如性俱空故，於好醜色二見平等，常觀空寂入三解脫門，含生之類皆如幻化不著諸相，名為淨心。偈曰：
　欲得解脫樂，　　疏己常親他，
　行慈拔彼苦，　　自度生死河。
　若聞我與彼，　　便是分別魔，
　眾生壽者見，　　賢聖共譏訶。
　法界同一如，　　真妄水共波，
　波者即是水，　　水者即是波。
　善門有多途，　　慈悲最是急，
　是故薩陀倫，　　世號常啼泣。
　憐愍眾生故，　　捨樂懷憂悒，
　護生成佛因，　　損生佛道澀。
　無財施貧厄，　　分食與減粒，
　若能修一慈，　　十六分不及。
造因感果數若恆沙，今略言之一十八種：一者麤因果，二細因果，三大因果，四小因果，五輕因果，六重因果，七明因果，八闇因果，九香因果，十臭因果，十一延因果，十二促因果，十三愚因果，十四智因果，十五凡因果，十六聖因果，十七真因果，十八妄因果。先舉現果後出其因。麤果者，地獄畜生餓鬼等故。細果者，無色界四陰身故。大果者，色界梵天及大龍金翅鳥摩竭魚等三由旬者，節級乃至八萬四千由旬，及阿鼻地獄身等，善惡報差大果所攝。小果者，下至翾飛蠕動如小微塵，但動不能行故。輕果者，諸天報身輕舉飛行故，五通諸仙、緊疾、夜叉、鬼神等故。重果者，如鐵圍山中大蟒大獸大海盲龍身，重如山故。明果者，人天中有日月光火珠身光等故。闇果者，如八大地獄，但聞忍苦聲目不見故。香果者，上界諸天毛孔之中皆出妙香，聞者心悅，及依報處宮殿等香故。臭果者，畜生餓鬼不淨業鬼，人中臭物無可比故。延果者，非非想天壽命八萬劫故。促果者，如蝎蠓等生，生竟即死，不得暫停故。愚果者，凡夫鬼畜等故。智果者，眾生中為導師故。凡果者，人天中未發道心故。聖果者，阿那含已下及人天中五淨居處故。真果者，三乘學人漏未盡故。妄果者，四大五陰身心緣集故。此等是六道中正果。何故名因？今次第相對說。麤因者，四重八禁五逆十惡，謗大乘正法、一切賢聖，用三寶財物，殺發菩提心眾生，破塔燒寺故。細因者，修禪定業，外道邪命梵行故。大因者，修四無量心善因故，破三聚淨戒惡因故。小因者，始脫地獄入畜生道故。輕因者，淨修梵行，十善業緣故。重因者，損害三寶，一闡提行者故。明因者，施燈明燭火照佛形像，同十善道故。闇因者，毀他眼目，盜塔燈明，點滅經字，破人善業，污佛戒故。香因者，造旃檀塔廟香木形像，香水灌像沐浴洗僧香華供養故。臭因者，觸僧淨食噉辛入寺，畜養豬雞，十惡業故。延因者，修不殺戒及四空定邪正二業故。促因者，殺生餘業故。愚因者，不信正法故。智因者，受持經律熏修般若故。凡因者，無明痴愛貪五欲故。聖因者，戒定慧故。真因者，本性清淨故。盲因者，諸根對塵生識故。論六道因果唯佛知盡，今說少分為除疑網，深信因果。汝可思量種諸善根收納善果，所行之善皆迴向無上菩提成解脫分善，不取六道有漏善，如是修習諦知因果無漏，名為淨心。偈曰：
　可慜罪眾生，　　墮在無底坑，
　不知因果義，　　冥冥暗中行。
　抱真未覺識，　　有眼猶名盲，
　真樂無心趣，　　妄色共相諍。
　今為除疑網，　　略指因果業，
　若能決定信，　　近三僧祇劫。
　以信因果故，　　常聞大乘法，
　應趣種性地，　　勇猛心勿怯。
一切眾生從無始來受生死苦，迷失聖道，障於常住清淨法身，唯因識心貪取塵境。譬如家貧，智者教業，隨教修業，漸多財寶；有六惡賊夜來劫奪，持仗扣門臨欲危害，財主即便牢下關鑰，牆高塹深，遂免劫失，身安財固，無眾苦惱。貧喻闡提身無一善；智者教業喻佛經律；漸多財寶喻集福智；六賊喻六塵，夜喻無明；劫喻貪愛；持仗扣門喻根對於塵；牢下關鑰喻修道人堅住四念及五停觀；牆高喻善知識及毘尼正法；塹深喻深心弘誓不犯律禁；免劫者喻全梵行、戒無缺無漏、諸佛歡喜，聖凡同讚；身安喻生善道人天淨土，及大涅槃安隱快樂；財固喻持戒守心，行不退菩提，諸波羅蜜增長不失。法喻並顯，汝宜知之。比丘破戒墮三惡道沈溺苦海者，皆由無善知識方便勸導，又不修習四念處法、五停觀法等，汝可依戒順此教授，煩惱魔賊不能得便，是故守心禁勒根門，幻惑塵賊莫令前入，繫意觀空離我、我所，如是修行名為淨心。偈曰：
　六塵如狂賊，　　貪塵聲與色，
　妄情同惡馬，　　牢加禪轡勒。
　欲入佛法海，　　堅修戒定德，
　當住三空門，　　心淨樂靜默。
世諦者，恃怙宗望、公卿爵祿、籍曹婚姻、文武伎藝、墓陵碑績、爭勛競封、取著空名。或為財色不惜軀命，輕身為惡更相殺戮，譽歎弓馬驕勇前鋒，自謂丈夫猛略身手。或侵妻奪職傷殺於人，枉法受求苦毒非理，噉食生命，耳貪絲竹晝夜放蕩，不避親疏飲酒醉亂，鬥打惡罵迭相是非。或大怨讎，或逐財色不慮艱阻，喜著色衣，食無時節，愛養臭穢膿血之身，不覺剎那念念生滅，老病既至身壞命終，膖脹臭爛虫出獸噉，神魂受報生三惡道，百千萬劫無解脫時，是名世諦。第一義諦者，非貪上來虛妄等事，隨順菩提至無為道，不同世間生死出沒，待對緣修，非色至識，非眼至意，非念工夫見聞覺知，非名句味，清淨平等猶如虛空，湛然凝寂是名第一義諦。能觀世諦如幻化，諂誑痴凡，無有實性，畢竟於真常道中作此解脫，故名為淨心。偈曰：
　世法誑痴人，　　謂實起貪瞋，
　若知無自性，　　慧性入童真。
　凡夫歷生死，　　因愛取諸塵，
　若覺根塵空，　　性本是法身。
　貪愛名世諦，　　輪迴十二緣，
　除貪即出世，　　此句佛親宣。
　第一義諦者，　　離相絕音聲，
　所言平等者，　　假名平等名。
　寄言以表諦，　　故說一切經，
　方知陰法空，　　對治滅心形。
夫晚出家者有十種罪過：一者健鬥，世言竭斗，俗氣成性，我心自在，意凌徒眾，不受呵責。二者喜見他短，自謂精誠，所作事業未必合道，短知短見未解作解，言說常多綺語所攝。三者見師僧過起嫌恨心，燒滅功德修三惡道。四者輕慢他人自謂丈夫，身心剛強不從折伏。五者舉動造次威儀不整，高語大笑無所畏忌。六者喜好瓶缽衣服鮮華，心無實德貪求利養。七者心想散亂憶俗時事，增長煩惱不能如法對治。八者笑他破戒自謂清淨，拘著相貌不達真理；專愚執見諍論取勝，未具五德畜養沙彌，唯貪其力無心教授。九者不攝諸根身疲神倦，放縱睡眠不念明相，夜數惡夢諸天不護。十者刱入佛法莫沾道味，憂慮疑惑情思還俗，嫌薄三寶反懷悔恨，既自還俗憎出家人，輕賤行者成闡提業。此之十惡過患，是地獄畜生餓鬼正因，汝當省察，名為淨心。偈曰：
　俗氣力方強，　　三毒至猛盛，
　年晚始入道，　　猶守本時性。
　不解將護他，　　造次強是正，
　自謂最精鍊，　　七支未必淨。
　喧喧逐講論，　　不肯修戒定，
　已說十種過，　　若犯湏除屏。
　身無一德行，　　沙彌度三兩，
　有過不肯呵，　　犯罪不與杖。
　破齋犯僧前，　　污戒惡名響，
　人天漸漸希，　　三塗轉增長。
　唯教作福法，　　無軌令人倣，
　自身如小兒，　　況能調剛強。
　處眾好鬥諍，　　恆懷瞋恨想，
　四輩不恭敬，　　眷屬寧欽仰。
告慈忍已前二十五篇，對治諸垢煩惱業淨汝身心，心既淨矣名自利行。今更為汝略說大乘利他之行。汝可順菩薩道自他俱利，名為淨心。自除垢染名真淨心，自利利他名廣大淨心。偈曰：
　如鳥欲遊空，　　長力養毛翅，
　菩薩欲利他，　　養德自先利。
　三慧隨分明，　　然可授人智，
　淨心功行立，　　彼此俱對治。
夫發道心如滴水寄海，雖復微鮮水終不失。經云：一搆乳頃，起大乘心，當成佛道。何以故？若修道時百一十苦悉堪忍之。所謂飢渴寒熱、蚊虻蚤虱、惡風暴雨、四百四病、呵責罵辱、惡口誹謗、水火劫盜、毒虫猛獸、鞭打侵惱，難忍之事悉皆甘受，不見苦相，我身能忍，修行六度，修三空門，以是因緣故至成佛果。經云：此國一日修道，勝他方一劫。何以故？此中多惱害能忍者希，雖忍諸苦功德易長，淨土無惱佛道難成。於佛法中若欲退心，當憶過去經無量劫在地獄中，受熾猛火碎身等苦無逃避處，人中苦者百千萬億不重於彼一瞬目頃，若不堅固勤行諸度，云何能盡生死大苦因緣？三塗罪人若為能救？若不能救眾生何名慈悲？既無慈悲，菩提分法依何為本？若無根本則遠種性。是故菩薩願盡後生不破菩薩戒，聲聞之人受形俱戒，汝可善知二戒差別。菩薩者不染三界，不猒三界，求無為道不住無為，常處生死而無生死。何故不染三界？煩惱盡故，業不繫故，不猒三界愍眾生故，大慈悲故，求無為道故，欲自他利故，隨順大乘故。何故不住無為？攝正法故，攝眾生故。何故常處生死？利行同事故，本願無盡故，而非生死業種盡故，得大自在入解脫海故。是以不在此彼，不著中流，離於中邊心不住邊道。何以故？不守自性，法應爾故。常觀四諦十二因緣生死苦聚，常起四弘誓願建丈夫志，常以四攝饒益眾生，常修四無量心怨親平等，常行六度自他利益，常修萬德求無上菩提，為成十力無畏不共之法。今唯略勸，廣恐文繁，能依此誡，名廣大淨心。偈曰：
　若發菩提心，　　動念起慈悲，
　求於無為道，　　身常處有為。
　四攝調眾生，　　然可受三歸，
　譬如大暗處，　　日輪放光暉。
　自未脫諸苦，　　先當救艱危，
　無緣修四等，　　饒益與除衰。
　逢一百十苦，　　甘忍未曾瞋，
　亦不見苦相，　　又不見我身。
　身苦二空俱，　　忍法亦復然，
　諸苦及人法，　　三相滅隨真。
　菩薩不住道，　　隨逐利益行，
　常處於三界，　　救濟苦眾生。
　迷道令見道，　　無明令得明，
　慧手執金錍，　　決膜療群盲。
　滅者不永滅，　　生者不常生，
　生滅畢竟空，　　凡聖本來平。
　願從今日後，　　乃成法界主，
　不起一慾心，　　貪染一切女。
　願從今日後，　　乃至成佛道，
　於一切眾生，　　不嫌不瞋惱。
　願從今日後，　　乃至證真如，
　不起顛倒心，　　取著世六塵。
　願從今日後，　　乃至無為岸，
　不起攀緣心，　　念諸惡覺觀。
　今發菩提心，　　生生超八難，
　弘誓要期已，　　道心勿退散。
既發道心，宜修萬德，宗旨綱要不過二種：一者自利、二者利他。自利之行略已宣說，利他之法今亦少言。先垂慈悲念三界苦，且就人道化益眾生，愛言耎語令其調順，識信因果歸依三寶，量其根性利鈍廣狹，授與諸乘階梯正法。人乘天乘三界果報，雖是有漏堪受道化，從人天中引入三乘無漏之境。或有眾生我慢放逸、貪瞋熾盛、不敬三寶、謗無因果，定知此業必墮地獄畜生餓鬼，即用方便善巧之譚，悅可其心令意歡喜，然後誘化示人天道，教修十善五戒六齋，使離三塗得人天果。若被罵打灰土坌散、毀辱憎賤、悉能忍受不生退悔，彼人知己，迴心慚愧受其教化。或復出家求無上道，學二乘者為說四諦十二因緣，令生猒悔知有為過。四諦者，苦集滅道是名四諦，如實解了是名諦。苦者是果，集者是因。何故先果後因？苦有三種：苦苦、壞苦，此二麤惡眾生目驗，能起猒心；行苦一門智人能解。此三苦者遍十方界，故先說苦。苦從集生，教斷集因者，根本十惡及有漏十善。滅者，生死永盡，證解脫樂。知此滅度云何可得，故湏修道。道者，戒定慧等，從五停觀起，乃至三十七品、六波羅蜜。故名知苦、斷集、證滅、修道。十二因緣者：暗心無知，如盲人夜行曠野失於正道，故曰無明。貪染世法名為行。虛妄知見，故名識。識神入胎向受生處，與不淨合，故曰名色。現陰成根，通識來往，故名六入。根塵相對故名觸。觸生違順愛恚事成，故名為受。於順情中貪染心熱，故名為愛。愛之不捨，故名為取。取已屬身成有漏業，故名為有；有業既定感後果報，故名為生。生命不住，故名為老死。老死復生終而復始，千萬億劫捨身受身，故名輪迴十二因緣。次教十善對治十惡，人間短壽殺生餘報，欲得長命，慈心勿殺。人間多病，食噉肉血、鞭打他人二種餘報，欲得康強，斷食肉血，勿行楚撻。人間貧窮，偷盜餘報，欲得大富，竭情布施斷除貪吝。人間卑賤，憍慢餘報，欲得尊貴，當勤恭敬。人間醜陋，瞋怒餘報，欲得端正，忍前毀辱。人間愚蒙，飲酒餘報，欲得智明，讀誦大乘。人間貪婬鬼畜餘報，欲得梵行，常觀欲過禁斷婬妷。人間惡性，龍蛇餘報，欲得調柔，和顏離諍，伏心遠離，有過思悔，每自呵責。人間邪見，謗法餘報，欲得正法，近善知識。此是十種正對治行。何因說餘不言正報？餘者現見即能起猒，地獄餓鬼不現見故恐疑不信，畜生一道雖在目前實見正報，痴人猶言天生供廚疑非是業。此之十事人間惡重，教未信者令心開解，恐墮三塗永失人路，是以先化令生天上受諸快樂。儻佛出世先度諸天，下劣之人，聞大乘實相空理心驚迷悶，或起誹謗，是故諸佛先化未解，拔凡入聖。譬如有坑深百千丈，下有屎尿、諸虫、膿血、寒熱飢渴、鞭打繫縛、斬斫誅戮、憂悲嗥哭、苦惱臭穢充滿其中，有痴眾生樂著此坑將為快樂。智者慈悲不避艱險，入坑誘引令使出離，千萬億言既不從用，不信坑外更有勝處，唯謂此坑是常住法。爾時智者內心思量：坑裡穢惡苦惱難居，我要化盡然可出坑。於恆沙劫同止坑中不辭勞倦，坑人瞋恨反生誹謗，種種示導都無出心。坑喻三界，下喻凡夫，諸苦不淨喻五陰身，智者喻佛，化喻慈悲，哀眾生難拔喻坑下人天乘。已前四諦、十二因緣是名二乘，破相六波羅蜜、緣修十地是名大乘，如是大品華嚴廣分別說。又泯道諦及十八空，入平等理、不思議海，離於形名，是為佛乘，如思益、維摩、信力、入印、首楞嚴經等，住真空理，語斷行滅。如江河萬流若入大海失本色相，道諦緣修方便淨法亦復如是。汝當修集無緣慈悲隨力勸化，自勸勸他，於身命財為大乘故莫生吝惜，為一眾生經多年月設多方便說多佛法，令使悟解背生死苦得自在樂，為多眾生亦復如是，是名利他教化眾生。雖有此益勿生一念六相之心，譬如幻人為幻說法，若見我說，彼受我化，則有我人眾生壽者，即是魔心、生死之心、障礙之心、自纏縛心。汝但發起菩薩之心莫生怯弱，譬如百疋之經始緯一絲，雖未成疋非不貫攝，得其頭緒即是發趣起作之始，漸漸累功自至端疋。利他六度者為除他惱，自行布施、持戒、忍辱、精進、定、慧等亦復如是，先自行道然後化他，他即信伏；自造惡行教他作善，信用語者無有是處。或口勤說十二部經，方便善巧種種譬喻，令人信解；或以身勸，自修萬德一切善業，令他倣習；或以意勸思念教導，作易解章句布施眾生，令他誦持起正信解，名為利他。說法解釋五乘，自成辯才淨於口業；善現威儀恭敬禮拜供養三寶，勤苦利他自成相好淨於身業；若念眾生迷惑忍苦，思欲救濟淨於意業。利他令眾生淨信，反資己身成三真業。明知利他還是自利，雖復利他恆自益己，然受化者非不蒙潤。若化百千無數眾生，智慧轉增漸成四辯，不同財施損減竭盡。說法之時不念財食，是故世尊說法，未曾先說後受供養。教化功德高於湏彌深於巨海，以此利他之因當成佛果，能如是學，名廣大淨心。偈曰：
　若見重愚痴，　　莫說甚深法，
　聞者生誹謗，　　受苦百千劫。
　宿世無習氣，　　聞法疑恐怯，
　我見計斷常，　　未信三世業。
　量根授法藥，　　是名大智人，
　心邪無正見，　　聞法反生瞋。
　如蠶吐絲繭，　　罪業復自纏，
　以不聞法故，　　常為愛網牽。
　一切真如門，　　巧用方便起，
　凡欲化眾生，　　愛語令歡喜。
　菩薩同體悲，　　觀他如我己，
　柔和善將護，　　似乳投於水。
　或時湏多言，　　有時湏寂默，
　知時名法師，　　見面量根力。
　若不觀機性，　　不名具智德，
　冥之於心內，　　所為成法則。
　有用耎語時，　　有時湏麤礦，
　耎根耎語調，　　伏強現威猛。
　種種調眾生，　　對治種種境，
　如是巧方便，　　唯有菩薩秉。
　凡欲教化人，　　慈悅勿使瞋，
　觸情起毒心，　　即造地獄因。
　無聞非法者，　　授戒令生人，
　且免三塗苦，　　漸引歸正真。
　為說四諦法，　　顯示十二因，
　令知生死苦，　　正趣涅槃門。
　有大性欲者，　　入理為譚論，
　破相十八空，　　身中無世尊。
　五乘漸分化，　　拔斷無明根，
　是名利他義，　　順教報佛恩。
既發道心復自他利，湏知眾生同有佛性，略說十種，廣在諸經：一者生死煩惱從真性起，喻如大水本淨湛然，為因風故，遂生波動，後因大寒乃結成冰。眾生佛性本淨有水，由覺觀風波浪生死，貪愛堅固成煩惱冰。欲顯佛性者，慧火融冰，禪定息波，冰液波止，水即清淨，佛性影現。二者如金在礦麤弊無堪，於後融銷，金始顯現，寶中最上，無能嫌者。眾生佛性在煩惱礦，戒定慧火練出真性，法界之中最上無比。三者如牛未產，乳血和雜，緣成始停構取煎煗，乃生醍醐明淨，隨器變色不守自性。眾生佛性為煩惱合如雜血乳，假緣修治漸至佛果，發起神通隨眾生變，同類救苦不守自性。四者喻如一人行千萬里，經多屋宿，屋雖多種人是一人。屋喻五陰，人喻佛性，眾生佛性，經五道陰，陰雖差別，佛性是一。人別屋別，故名不一；人常一人，故名不二。冰凍未融，水即非有；冰消即水，故名非無。佛性道理，不一不二，非有非無。五者四諦、十二因緣、四等、六度、三十七品，道諦所攝，名為佛性。六者四親近法名為佛性。一親近善知識，二親近正法，三親近靜思，四親近如說修。離此四法得成佛者無有是處。七者佛性非邊，中道是也。眾生五陰託佛性起，故名非斷；生滅如幻，名為非常。人依五陰乃得修道，陰藉神持方能存立。八者離真妄者名為佛性。立真辯妄，對妄表真，若滅妄法，真名不生。佛性清淨，智不能知，識不能識。九者能說之法顯於無說，無說之空亦不可取，故名佛性。十者空平寂靜與有亂俱行，體離於形名，常顯名色，是為十性。無礙之智與痴凡一如，如真解脫本從凡起，雖有此喻，佛性之義唯佛能知，略說十種，廣恐文繁汝能觀解，名真淨心。偈曰：
　一切諸眾生，　　平等有佛性，
　佛性雜煩惱，　　塵染未清淨。
　戒定除客塵，　　即離生死徑，
　性隱名生死，　　性顯名賢聖。
　五陰雖流轉，　　佛性本來定，
　欲知佛性者，　　勵己修八正。
　初發道意走覓道，　　心邪曲見未正直，
　江南江北求菩提，　　菩提共行不相識。
　身外覓訪既疲勞，　　一處靜思頓止息，
　忽然醒悟覺少分，　　乃知菩提身中匿。
　解煩惱性空如幻，　　未死不久自窮極，
　涅槃生死同一如，　　道理不二亦不即。
　若能明了根塵法，　　長養無礙神通翼，
　觀察五陰假緣生，　　自性本來包十方。
已起大心，修自他利，兼觀佛性，此是因相。次湏觀果，果是佛智。經云：滿大千界眾生智不及一須陀洹智，世界須陀洹智不及一斯陀含智，世界斯陀含智不及一阿那含智，世界阿那含智不及一阿羅漢智，世界阿羅漢智不及一辟支佛智，滿十方世界辟支佛智不及一種性菩薩智，如是節級不及一十地菩薩智，滿十地菩薩智不及如來一念之智。是故世尊智慧大海，恆沙大士咸共思量，不知如來舉足之事。是故汝當一心精進，求佛智慧。若以飲食、衣服、臥具、湯藥，施一世界凡夫眾生，不及布施一湏陀洹，布施世界湏陀洹不及一斯陀含，乃至節級不及一辟支佛，不如供養一種性菩薩，節級乃至不如初地聖人，二地三地四五六七八九十地，布施此諸三賢十聖，滿足一劫，不及供養如來一食果報。何以故？如來有大智慧故，消諸天世人供養恭敬，智慧多故，消於多供。無一智慧，地上水葉尚不得消，何況人食？汝當領解誡之本意，修習淨戒莫令缺犯。以戒淨故易得禪定，定心清淨發生智慧，福德具足成五分法身一切種智。諸佛智力今更略說：十方世界一時細雨，經多年月，一瞬眼頃，悉知滴數；十方江海，總知斛斗；十方鐵圍，湏彌大地，普知斤兩；法界剎土爾許塵數，或遍虛空界眾生心行，悉知善惡，一一眾生，知某劫作佛；十方山海天地日月，置於掌中遊行世界，帝釋梵王不覺來去；十方水火吸著口中，水不滅火，火不損口，若欲具說不可窮盡。如是神力從五停觀生，從三十七品生，從四無量心生，從六波羅蜜生，從大乘十地生，是名諸佛智力神力，從斷財色五停觀生。因起已來，諸行次第至今佛地，即是此誡始終說相。菩薩別行，前後階位，如華嚴說。汝可發起慈悲種子，布眾生田，恭敬種子，置三寶田。福智芽生，乃成佛樹，蔭覆法界，十方華敷，結無上果。從發道心，畢至究竟，其間功用悉名智障。到如來地，二障永盡，反望生死，如幻如夢，本無真實，誑惑痴人，唯佛正覺，故稱遍知。汝今應取如來智海，勇猛修入，名決定淨心。偈曰：
　大千世界人，　　自謂根性利，
　悉集共思量，　　不及信行者。
　世界信行人，　　眾議出情端，
　多時共思議，　　不及須陀洹。
　世界須陀洹，　　議論共宣譚，
　見解之慧力，　　不及斯陀含。
　節級辟支佛，　　節級十地人，
　節級智差別，　　不及如來身。
　布施節級聖，　　果報節級大，
　布施十地聖，　　不及佛田最。
　是故汝當知，　　佛智最窮深，
　福田難思議，　　信者名淨心。
告慈忍：父母七生，師僧累劫，義深恩重，愚者莫知。汝始入道，方復別師，旦暮念汝，汝思吾否？彼若依止得好人，日夜有宜，如無善匠，心何所寄？汝既出家受如來戒，失意之間，長劫受苦。今時末法，眾生心薄，背恩絕義，易猒師僧。樂獨遊居，適情自在，恐不如法，墮於惡道。無那纏懷，撰製斯誡，略述近標表宣人事。諸餘部怢，大家共知，當道經論，汝應自有。大乘要義，率土咸同，更欲顯示，恐卷軸繁滋。直洗汝心，猶過千句，汝可如渴得水，隨飲莫齰，靜處披讀，何勞他見？我之微意，汝未能知，縱使世人亦不諳悉，唯有天眼者，證知我心。汝可依行，終不謟誤。何故靜尋不令人看？唯聖與聖，物以群分，愚智別類，方以類聚。今時學者，意見差殊，迭相是非，破他自譽，讚己毀人，邪情怪笑、無急之語，競共書持。要切之言，賤而輕薄。欲得廣知，不欲廣行；願多達解，眾中獨出。規貪虛響，聰明聲息；背捨身心，野偷名利。三塗即至，終無免期。經云：譬如一日挑千人眼，如是日日挑多眼睛，此人實行罪重於前。為此避護，唯汝自知，非是誡中多有過失。世有難語、並語、壞彼語、華綺語、越理語、袞語、番語、牒語、迷人語、惱亂語、差悶語，今時後生，專學此語，在前解者，欺未解者，直習戲論，何關修道？口勞神疲，心無一潤，煩惱更增，吾我轉大。一生勤苦，損功無福，意在名利，未詳淨心，假名得利，何由可消？如大猛火，難受難近。又復如法語、易解語、身心語、戒律語、要切語、離罪語、治障道語、入理語、成就語，若見如是等語，即拍手大笑，眼不欲視，何況受持？汝當緩尋，字字思量，一字之中含無量義，若直讀之，少時即遍，依誡起行，一生不徹。貴在快行，不在快讀，手執眼看，宜應垂淚，生難遭想，如見世尊。何以故？宣揚勸發，順聖道故；教汝淨心，趣菩提故。凡經論誡義有二種：一者順理。如來祕藏空平等法，泯相入真，沖玄密境，補處莫知，二乘不測，是名順理。二者文義易解，讀時滑利，或作偈頌，美妙悅心，名為順情。相欲似淺，因斯入深，廢見皆是，立見悉非。譬如大海初入沒踝，漸進無涯底不可得。如七日嬰兒，未消上饌；庸野田人，豈乘輦輿。未食便餐，必被噎塞；非乘強乘，智者呵責。但佛法大海，無智莫入，寶臺千仞，非階莫升；始入道門，未修戒定，越學空宗，佛不隨喜。積世鄙夫，輒持國璽，王若見者，必當重罰；要從五停，除惱證聖。今此誡者體無華巧，愍汝情深，指事約勒，又恨冒沾師首，愚於教訓。故遣苦切入心之語，如對面言，成汝道行。既自知已，轉教同學，及餘智者。吾甚疾劣，宿不保安，儻不見汝，此當遺囑。旨不殷勤，如誡淨心。
亡僧衣資處斷甚難，蓋以聖教廣博而部計不同也。往古宗師尚弗能無遲疑，況淺學寡聞何由盡曉。是故我高祖南山法慧大師，括諸部大義，立一家洪範，著量處輕重儀用貽來裔。其文煥然，如日月之光，而輕重之判，無餘蘊矣。所以歷代重之，以為龜鏡也。猗乎屬有鳩峰乘春律師，是律海之長鯨也，深慨其書雖存，而傳世之不弘，乃為對挍，鍥梓流通。余今秋偕在南京西大寺光明真言會場，忽遇其成緒，頂奉熏開，歎曰：斯典也，曩招提真和尚始傳本邦以來，大凡一千載，未聞印行。今時當末法之運，觀此一舉揚，豈不曰吾門之大幸乎哉！春公徵余為序。余抃躍之餘而不甚辭，輒懸鄙辭少申隨喜。庶樂學戒之士，展轉流行，遠達龍華，同由斯文，斷其輕重，俱遵一道。淨行云。
時貞享五年歲在戊辰仲秋望旦。終南山圓律宗後裔苾芻慈光慧門謹書于京北朝日山華嚴方丈。
序曰：余昔在帝京，周流講肆，深文伏義，力志幽求，頗嘗清敘。惟以輕重為要，而附事臨機，多隨意情。博訪明據，文義莫憑。先所宗承首律師者，孤情絕照，映古奪今，鈔疏山積，學徒雲踊。齊流五部之輝，通開眾見之表，而準事行用，浩汗難分。學者但可望崖尋途，未通鑽仰。
余曾請訣斯要，直斷非疑，便告余云：夫講說者，是通方之大解，豈局一見而為成濟乎？其猶身計國謀，誠不可兩遂矣。又以受通諸部隨相偏闕，若限之一文則不流眾說。余乃撫膺獨慨，學本自攝兼他，今隨以微緣而闇於決滯者，豈名博瞻機教弘濟時俗耶？然則諸律持犯，互說是非，物類重輕，據量者眾。
但約之受體，紛諍自銷。今此神州通行四分。即以此律為本，搜括諸部成文，則何事而不詳？何義而非決？遂刪補舊章，撰述事鈔。雖體相諧允文據的明，猶恐意用未周，事須廣流視聽。
至大唐貞觀四年，發憤關表，四出求異，傳見者多并部誦語守文，河陽準疏約斷，繁詞瑣語，結軫連衡。有魏郡礪律師者，即亦一方名器，撰述文疏，獨步山東。因往從之，請詢疑滯。而封文格義，語密竟沈，學士守句而待銷，外聽披章而絕思。亦以輕重難斷，別錄疏文，而前後亂繁，事義淆紊，乃是一隅之慧，猶未通方共行。
今約先舊鈔，更引所聞，科約事類，錄成別件，名為量處輕重儀也。原夫重物輕物皆望資道，道在虛通，義非局約，由並因僧利而獲斯物。故身亡之後，還返入僧，使二僧懷受用之資，兩施有福流之潤。故總判入僧，不屬佛法，計並入僧，理亦通濟。而僧有常住、現前不同，物亦輕重兩異，故律中佛斷物並入僧，及論附事方舒二別。由斯約義，處斷明須，故於輕重之中深加剖決者，由倒說輕重即懷二見，律文正斷，不許五眾，故闕思尋。但為物類難收，諸部互缺，現有儲畜，教不備載，約文附事，濫委縱思。物既現前，義須決絕，自古傳授梗概，相承指事混如,渺逾河漢。
余每於此路躊躇未引，嘗於業正之暇顧意思焉。約教附情，薄知途軌。然諸師行事通悟者希，隨見立儀，六斷輕重並有明據，抑亦難求。今但取一判，用通諸說。即以當律為正，上下求文。文或隱顯非明斷者，則統關諸部例決相成。庶今種類收羅科條有緒，用備無悶，兼被緣須。意以普攝資生之財，總收眾具之物，附事決遲疑之咎，臨時定輕重之儀。執物案文，不看他面，隨機杼軸，譬同抵掌。
冀懷道之士，時復披尋，足遣犯過極刑，足除由來深惑。然以人情忌狹，擁結非無，知事則親常住引輕入重，別僧則私自利引重從輕，倒亂昏情，殷鑑終古。出家據道，彌須勵心，鄙俗淺懷，久須捐擲。又夫邊服華夷，儀形資具，風俗既別，物號亦殊。並準例決，知輕重自別，始末該覽，足鏡規猷矣。
余所撰刪補行事鈔三卷，篇分上、中、下也，門有三十不同，言有二十餘萬。若僧法軌模住持綱要者，則上篇上卷首領存矣；若受戒種相持犯懺儀，則中篇中卷名體具矣；若衣藥受淨諸行務機，則下篇下卷毛目顯矣。故輒略總引，粗知梗概，今依下卷衣法之中，單解亡物，略分十門。
　初、制入僧意門。
　二、分法差別門。
　三、同活共財門。
　四、囑授成不門。
　五、負債還拒門。
　六、斷割重輕門。
　七、分物時處門。
　八、撿德賞勞門。
　九、正分輕重門。
　十、物之所屬門。
此之十斷粗相且開，而第六門中條緒非一。律中通列諸物，例並入僧，後別牒五三，用分輕相。此即物類，亦有兩斷，輕重隨義可知，相傳隨義約判，亦是一途匡濟。而就律文卒撿，傍附交加，後銳前修猶懷綴慮，沈於初學，疑妨是難，終未濟時，故且刪削。必欲曉緣據，如後具明，則迷悟俱開，始終兩照。故前依律本如佛斷之。準事取類，傍出附見。隨務據量，足為龜鏡也。
凡居處量之任，宰割要模，先擊磬集僧，次總收現物，已外重大資具，歷悵具條，對眾持讀，令知顯晦。先問共財同活，隨信判之；次問囑授有無，亦隨機判；後問負債是誰，又隨撿付。作上三法，方定現財，餘如本鈔。
律本云，時有舍衛國多知識比丘死，多有僧伽藍，多屬僧伽藍園田果樹，多有別房，多屬別房物，多有銅瓶銅盆斧鑿燈臺，多諸重物，多有繩床臥床木床臥褥坐褥，多畜伊梨延陀耄羅耄耄羅氍氀，多有守僧伽藍人，多有車轝，多有澡罐錫杖扇，多有鐵作器陶作器皮作器竹作器木作器剃刀，多有衣鉢尼師壇鍼筒，諸比丘不知云何，白佛。佛言，多知識無知識一切屬僧。
第一，多有僧伽藍。律斷入重。準下種類，亦同上判。謂私有小寺莊宅店肆等。
第二，多有屬僧伽藍園田果樹，律斷入重。準下種類，例並從之。謂寺院內外，所有園田果菜穀米眾具，養生調度等。
園圃所種菜蔬。
初、謂現植五生種。、根種。、莖種。、節種。、雜種。、子種。二、離地菜茹。謂如上五生之屬及有餘枝條、莢䴬糠𥢶等。三、餘留種子。謂蘿蔔子蔓菁子蘭香荽蓼葵子等，諸褁袋等。四、治園調度。謂杴鍬鋤戵杷朳之具及澆溉水車楔槔雜事。
栽種五果之樹。
初、現樹五果。謂殼果、膚果、核果、角果、果。二、離地果子。謂乾棗梨李杏柿柑橘柤橙栗柚等。三、樹枝皮殼。謂諸果樹枝葉雜相。
田農產植。
初、水陸田具。謂耒耜撈磨耬耩犁具鋤鏵刃器杷杓柯拂揚簸之屬。二、現種五穀。謂房穀、散穀、角穀、芒穀、穀。三、離地五穀。謂收訖粟穀黍麻穬大小豆麥等。四、是萁蒿等。謂一切蒿草豆萁麻蒈稻草黍穰莢𦮽等。
四、貯積倉廩。
初、所貯庫藏。謂庫倉囷廩、窖厨匱篋、簏箱斗斛、函豆庾釜之屬。二、量準之器。謂斛斗升合、函籌尺寸、衡秤之屬。
五、造食眾具。
初、轉生食具。謂水陸碾磑碓磨扇車羅具之屬。并所覆之屋。二、熟食之具。謂鼎鑊鎗釜盆甑等。并案橙机架及餅模雜具。三、盛食之具。謂瓮瓮盤盂鉢碗檠合匕勺等。
六、現成五熟。一、蒸熟。二、煮熟。三、爆熟。四、炙熟。五、炮熟。
七、現在四藥。謂時藥。二、非時藥。三、七日藥。四、盡形藥。
已前七件，正本隨生，準律據義，斷入常住，並由貯儲，情厚譏醜，塵染內外瑕愆，勿過於此。故毗尼母論云，私有小寺園果堂房瓶盆之屬養生之具，此現前僧不得分，屬四方僧。至如造食眾具，其例極多，但得通收而限，其大小相如十誦所列，異律不可籠通。若論木器，如僧祇云，木瓶木盆、竹筐竹筥並入重收，又據餘部，便依量限。如十誦中，一切器皿，二斗已上入重，猶事有擔累故也。餘文如下更明。若現噉之食如摩得勒伽論云，若僧中請食已命過，同衣分之；若已命過後得食者，還歸本處。受他施衣亦爾。其餘三藥，必有長餘，如下分之。論有分金床者，別部曲開，此非機教，如下廣解。
第三，多有別房，律斷入常住僧。或有材石房直者，如下文判之。
已前謂伽藍內外村聚林野，若有自乞他為造作大小諸房，偏屬私己，佛開受用。若本主身死，折入常住。而寺法依時隨教分房者，任留亦得。若生熟材木塼瓦塹石草土房具，并擬造房直物，並隨現物輕重分處，以身存之時，物有正主，可隨言限；若至死後，更有別主，不得仍舊。
第四，多屬別房物，律判入重。種類準例，如下列之。
謂窗戶㡘障、竿桁枰閣、壁鉤龍牙、屋帳床帷、承塵約壁、床机之類。
已前約判，義並重收，皆謂本擬楷定，不容中改者，故入常住。若為壁土圮坼開門牖敝露，權以布帛幔障，後須隨復屏除者，不入此例。
第五，多有銅瓶銅盆斧鑿燈臺，律文並重收。然瓶盆機濟，大小未明。
已前諸器，謂銅鐵木瓦等所造。準十誦中，一切銅物不應分，除釜瓶二斗已下應分，乃至禪鎮等應分，餘不應分。此律但言瓶盆入重，不出斗量。致今傳習，俱斷重收。余謂瓶盆機濟，要務所須，尼開說淨畜之，僧則任情儲捨。若通從輕攝，事則該含，宜從十誦明斷，則彼此雙會，餘如後解。其斗秤尺量並用姬周本制者，以通中邊同用，百王不改其式，故大唐雜令云，尺者用尺二寸為尺，斗秤二色三等成之。乃至律論兩明器量大小，並指秦斗三斗為定。故知古法難改，由楷式常然也。昔東晉何承天者，善明曆緯，廣分星紀，與慧嚴法師共評偏中，律曆分影所次。嚴師云，中國之中，剡洲之中心也。四方歫海各十有餘萬，故彼夏至之日，方中無影，此方緣邊海隅，豈同日而語乎？故雒陽赤縣之中也至期猶有殘影，故河圖云，崑崙山東南方五千里，亦號神州，又稱赤縣。既曰東南，明非中矣。又尺寸分次，彼此通用，晷日漏刻，毫釐不差，至如星次度量，通國共行，若隨方尺分，則玄象交亂。。承天無以抗也。故考諸實錄，用擬今行，又如薩婆多論云佛長丈六，常人半之，此方書云八尺身也。故戒本云，佛衣長佛九搩手，廣六搩手。五分云，如來一搩手，此方則二尺也。即以此為率，乘之則長一丈二尺。今人衣長六尺，唐尺則五尺，若斯計會，指掌可平。昔隋煬帝博考經籍，制立斗秤，一準周時，余親見用，煥然符合。故古俗傳述，六尺為步，量之所起，圭抄在初。度之最始，忽絲為先；衡分在初，黍絫居首。並有明據，無宜逸縱。
第六，多諸重物，律斷入重。其種有八。
初、宬衣眾具。、成衣眾具。謂衣梞衣床衣桄之具，及赭土雌黃、絣衣樣度繩索等。、裁衣眾具。謂裁版截刀剪刀磨石，及擣帛杵石等。、成衣機具。謂綾羅錦綺、紬絹絁布、繩條帶索等機車之屬。、紡績眾具。謂紡車績筐、經絡架桁、杼緯車籰等調度。、是繅抽之具。謂繅車輕絡并養蠶薄棏等。
已上五件，雖所為是輕，而事相繁重，卒難勝負。又道分竦緣，非親機要者，並在重收。就第二件中，微有輕相，如截刀剪刀，佛開畜之，通含大小，可依經判。四寸刃者，無問鐵木角骨之柄，從輕所攝。若依量，已上諸刀，或以金寶飾者，雖量乃寸刃，從寶入重。磨石體量，律論無文。若以刀同恒相隨者入輕。
二、服翫之具。謂曲机夾膝、憑案懚囊、如意語柄、諸雜尾拂、唾壺之屬。
已前一件，物含勝降，事實沈膚，判非經道之具，宜從重攝，隨器奩匣，衣覆並同。
三、治病所須。、謂醫術鍼灸、刀角槌捍、療疾之具。、謂諸方、本草明堂、流注脈經、藥訣之書。、謂對病四藥，如上列名，餘之三藥，如上入重，盡形藥中，如後正斷。
已上三件，資身正要，非常恒有，是病即須。初一，治救刀鐵，律文通許，既是小細機候所宜，準如十誦灌鼻箇等，入輕所收。餘有藥筒藥函諸器相從分也。第二，諸方本草，既是俗習，宜從重收。盡形藥中未擣治者入重。若已擣和合成湯丸膏煎異本藥相者，及服殘餘分，此實非所幸，宜準僧祇入輕分之。
四、內外經籍。
初、內法經部。
、中土經部，謂中土多羅葉經，此方翻譯紙素六別。、此方集錄。、二方雜紀。、擬寫經具。、所盛經具。
已上五件，經籍格言，正是入道津途，出要窮務。若不翫習，通鑒始終，統其關鍵，悟其趣入者，則舟車競載未登，終非濟器。教綱雖設不解，虛喪明時，故常須讀尋，閱其理義，可懷諸心首，無從重期。故毗尼母論云，經律先有付囑處即付彼人，若無付囑人隨能持者，即依教進修，非謂守護而已。故論云，佛法貴如說修行，不貴多讀多誦。今人多貪積無心服飲者，則不當所委，須付德人。若殘有筆墨紙素等，及所盛經器本無轉用者，依本處用，隨經籍所在，必具供獻。非定屬者，隨事輕重，分入二僧。或多積紙墨，但擬治生，本非經用，宜從重攝。
外俗書紀。
、謂九流史籍，即六經緯候、諸子史傳、雜說文紀等。、謂三古字書。、所盛書器。
已前三件，並斷重收。雖開暫學，為遮俗美，終非久翫，故捨入僧。紙墨有餘，乃兼道務，而本意附俗，不同前條，並從重例。經律正制者，以莊嚴文頌樂世法故。
三、數算眾具。、現有數具。、雜珠數法。
已前二件，算數所須，雖體並重物，而堪隨道務。律中猶不解事數，誦戒忘誤，開畜算子等。至如木梡珠貫、雜色偽寶所成之珍，準用僧祇一切寶物入重，則文含真偽。今隨事緣求在機正要者，勿過數法，投接下根，牽課修業也。可準多論似寶偽寶雜色珠開為百一物者，得如法用，宜斷輕收。餘木竹等，例此分也。
五、諸雜樂具。、謂八音之樂。、所用戲具。、服飾之具。、雜劇戲具。
已上四件，並是蕩逸之具，正乖念慧之本，宜從重收。然僧非貯畜之家，執捉非無過咎，宜準論出賣得錢，還入僧中，隨常住雜用。
六、雜莊飾具。初、謂采畫之具。二、翫好眾具。
已前兩件，亦同上儀，但可浮情所欣，終非筌要。宜擁入常住，具飾僧堂。
七、寶璧諸貨。、是重寶。、是輕寶。、是錢寶。、所餘殘物。
已前四件，並是正重之財。初及三四，義非自畜，容有助道，說付白衣，身亡入重，故入常住。二是輕寶，隨緣三途，若是本體塊叚銅鍮，人來以施，不擬形用，則隨本重，說付淨主。若是百一椀鉢衣鉤之徒，律開受用，故在輕限，銅叚擬用，例此可分。故僧祇中，一切錢金銀真珠、瑠璃珂貝、珊瑚車渠、馬腦玉石入重。若已成器物，入百一物數者，入輕，此非正寶也。故僧祇云，錢金銀不得觸，若餘輕寶得觸，不得著，得作百一物用。如論所明，不須說淨。
準此作諸器具，理非重收。四分律中，但明錢金銀三，餘者不論，明知通在輕限。錫鑞之屬，文雖不列，律令用以補鉢，非重物隨鉢入輕不疑。
今有擅行律教，依論分金及錢金床等物，此非統明成教，隨文即用，與己貪惑相符，不唯教文明昧，聖有四依四大墨印，宜須憑準。生死無暇，聞聲即斷，便同道聽。今為重疏分金，緣敘此文，出於摩得勒伽論也，此迦葉遺部，本律不至於此，非其所機。言分金床者，初有比丘，從天生此，人中資具，非其所安，情亂不安，常思天中所有眾具。佛令阿難依須給之，一夕處中，便登無學。由此曲開，非通今部。分別功德論中具述此事。故持世、佛藏諸經，佛令弟子修道，為懷眾具有闕，不能會道者，並權開之，必不修道，樂世法者，水不許服，地不許行，諸大鬼神遮前掃後。斯豈人語？大聖正言。分金之徒，並妄行不了之教，順本貪貯，便乖清信之徒。焉有出俗高僧，正制不行，情存財事，未足算也。大般涅槃窮終之極教也，一部之文十明八不淨物，佛說魔說，用此分途。故文云，若有人言佛開比丘畜於金寶八種不淨毒蛇物者，是為魔說，非我弟子。反此上言，是名佛說。乃至文云，祇桓比丘分金之事，佛亦正斷，分河飲水。乃至四分律中，迦旃延不受王之寶施。因此如來制大小持戒犍度，我之弟子，不同諸外道沙門受畜金寶等。又如來滅後二百年，毗舍離國跋闍比丘擅行十事，說戒之日唱言分金時，耶舍比丘集閻浮提七百人，重更明斷不許分也。佛在祇桓，一制也；滅後毗舍，二制也；今或有之，三犯也。分金犯於墮罪，死入火中二十一億四十千歲耳，此小罪也？不信未來火燒，現在亘火在身，必信苦而欲去也。
今有犯於四禁，經律同曰斷頭，犯者安然不畏，而作人師法主，不信一犯九百二十一億六十千歲生，報在無間中。況此分金，不足怪也。學教之士，並所共非，豈意於今，獘風重舉。金為鄙俗之所重也，聞名即欣，管寧之徒矣，若草芥流俗尚爾，況出道乎？縱有分者，恒河長沒之人，不足怪也。但訶煩惱人不足論，至如一化之制戒，並絕俗前。唯有四戒，對俗重制，一、婬，二、酒，三、寶，四、邪命也。婬為生死之本，三聖絕其根源；酒為昏醉之藥，四逆由之得遂；寶為起貪之緣，諸惑因之繁苠；邪命害我之因，惡道為之開坦。涅槃諸律備明顯之，何不披讀聖典，而行曲廢之教？故文云，日月不明淨者，由煙雲塵霧所翳；我法不淨者，由於比丘行四事也。若有弟子，以我為師，而行前四者，我非其師，彼非我之弟子，由不信我之法律故也。此之所說，四分、十誦現律論等咸有誠文，何得依此律受戒，而用彼部分金？捨制而取開，未識機教之通塞，而與貪癡之相會，不足統觀極教之明禁，可不誡慎也之哉！生則塵汗迷徒，死則自當苦楚，信一時之重欲，為萬劫之凶愚，深可悲矣！
諸雜重物。
、如十誦一切石物不應分，除水瓶水瓮蓋水物、刮汗箅、灌鼻筒㷉斗、香爐鉢鉤、禪鎮金瓶，二斗已下應分，餘石物不應分。義加俗入器物，如盤梡匙筯之屬，並入重收。廣如下出。
已前一段，石物準上以斷，律有通塞，四分無文，義須正準。其供養香爐之具，或是花香別類，或鐵石銅鍮成者，若常擬佛前供養，不問金銀裝飾有無，並隨本處用之。若本心不定，擬後轉易自資者，隨前件斷入輕。必有金銀鎣飾者，入重。若本懷供養，則三寶通含，則隨能受用者用。本主出物造供養，不許自資，故入三寶，若入輕分，便成盜業。可不慎耶！故僧祇中，錢金銀者不得捉畜，若真珠琉璃、珂貝珊瑚、頗梨車渠、馬腦者，得觸，不得著用。明知作百一物，得受用之。上云不得著者，謂同衣也。如供養之具，得加飾瑩，縱律中寶裝飾具。亦例餘輕寶者，皆謂雜廁填內，加以金銀故耳。縱論中隨能供養者與之，謂定別屬佛法故耳。必有寶裝，可如經論供養所判，不入重收。其餘香爐供具不定屬者，即如律正斷分之。其有火匙巾袋、案匣奩具，並隨香爐，輕重所在。必巾含綺繡，隨本入輕。以事在奉養，不同鍼鉢之袋也。若案匣重大，非量所開，或常不隨行，或金飾寶鈿者，別抽入重。
、一切水精物，不應分。除釜瓶熏鉢鉤、香爐熨斗，餘如上說。
、一切瓦物，不應分。除釜瓶二斗已下，應分。水盆蓋水物、鉢小鉢半鉢鍵𨩲、刀箅刮汗箅、灌鼻筒熨斗、香爐禪鎮，除爾所物，餘一切瓦物不應分。
已前瓦物中，律文斷自二別。佛開畜二釜二瓶、四蓋四杓，準斗量而定重輕。其澡豆器，或以銅鍮絞紵木皮軱瓠作者，既常所洗濯鉢具要資，準量入輕。若重大難持，及輕小隨處者，入重。雖開釜瓶，止是供給要務，或有含俗諸器，未足在輕。
、一切貝物，不應分。除刀箅刮汗箅、灌鼻筒熨斗、香爐禪鎮、熏鉢鉤，宬眼藥函匕、鉢支應分，餘不應分。
、一切齒物亦爾。齒，謂牙等器物。
、一切銅物，二斗已下應分。如上鉗鑷截爪、刀子裁衣刀、戶牌曲戶鉤等亦爾。
已前銅器，總明斗量，餘雖不出，例準開之。即鍮鐵鉛錫、白鑞等是也。又當律開分剃刀，此由資用要器，則隨有礪石袋匣，相從入輕。餘有刀子錐針等，文雖不列，而十誦有之，正斷入輕。如楞伽經中，開畜四寸刃刀，頭如月形，為割截袈裟故。毗尼母中，亦開畜刀子六枚，各有所為，此則可準例也。不問頭刃方尖，柄之大小，數之多少，通斷輕收，過量者重攝。已外非法者，雖小細物，而入重中。
、一切角物，不應分，除半斗已下應分。除桿衣鉤壁上鉤刮汗箅灌鼻筒禪鎮藥函匕鉢支，如是一切可分，餘不應分。
、一切赭土，不應分。一切染色，若煮未煮不應分。餘有一切染色，紫草黃蘗梔子乾陀等。
已前諸事，八種不同，十誦約體而斷，故有分不分別。今畜積之物，同異者多，不必如律，可比其大小像貌，商度輕重二儀。
義加漆器俗物，謂俗中盤椀盞合須鉢食具匙筯，食憚無問大小多少，並入重收。以全是俗有，非道所用，事同俗衣，極制不畜。出家衣鉢，令異俗儀，今若許分，俗心不拔，故令入重，永斷世流。
第七，多有繩床木床臥褥坐褥，律斷入重。餘類如別，謂床橙案机、榻苫薦茵席、枕蓐等，隨以竹木毛綿雜物作成者。
已上準斷入重。言二褥者，隨其大小多少，皆謂內治氈為骨，綿於外，通以布帛縵之。若但一邊氈布者，入輕。乃至坐幾蓐束，及㲲物相屬者，通入重也。其高座一色，本擬說法誦經，無問高下大小，可屬法家受用。
第八，多有伊梨延陀耄羅耄耄羅。此前三件，並是律文，俱斷在重。佛法東度爰至於今，講解持律判輕重者，咸言：上三大小帳行步障耳，初則伊梨延陀可非障，次則耄耄諸羅，豈非大小帳也。帳似於帽，故云耄羅，用此當司，一何可笑！聞聲即判，曾未討其字源；隨語便翻，即音定其體物。此則勇於取類，拙於事實。且伊梨延陀名為鹿也，經中所謂，如來相，如伊梨延陀鹿王之，斯則多畜生鹿之皮也。耄羅耄耄羅並是獸名，狀如虎兕，豹貊之屬，皮厚毛軟，而可坐之。余曾以事問諸梵僧，此二獸皮于遁已西諸國並有，神州既無其物，隨彼本土之音。豈可即音定體，便言帳障之物，古人有言迷名生法癡，誠可誡也；隨文增五失，深大累也。尋名揣義，陵咎多矣。昔有開楞伽經，外人問曰：諸經或人法受名，此經何為以苦具立目？高座茫然，莫知救解，反以問之，乃云楞伽，豈非大枷八楞耶？大眾道俗，一時大笑。所謂恥屈於一人之下，呈拙於千萬之上者也。伊梨鹿皮，此方有而小異，此則皮薄而毛，彼則皮厚而毛柔，若羊之皮，恒可藉坐。有而不同，故存本名也。三並皮物，故在重收。羊皮毛輕重，下更為述。
氍氀。律本云，氍氀毛長三指，長五肘，廣三肘者應分。余昔以為量同三衣，故入輕收。氈被之屬，例此分量。而聞輕重，律文不了，隨文則失。近以乾封二年季春，冥感天人，厥姓費氏蜀人也，夏桀之時生於南天王下為使者，親樂律相，躬受佛累，弘護為懷。謂余所撰鈔疏儀錄，其失蓋微，然於重輕，隨濫則有，雖隨律斷，文非明了，是翻譯過。豈是學人，可攺前迷，宜從後悟。如氍氀體量，乃逼三衣，中國不開，偏被寒土。錦綺斑紗。
已前一件，準律，如氍氀純色入輕，雜者入重。四分不聽畜錦衣繡衣。五分錦綺毛拘執毛，過三指不可分；若純色者，應分。
第九，多有守僧伽藍人，律斷入重。其例既多，如下多判。大分為六。
、謂施力供給。
、謂部曲客女。
已前二件，雖良賤乃分，而繫不繫別。前條施力，有二種人，若能給盡形，隨僧處分；若所給盡形，前僧既終後情自改，任意去留。若他遣供給，還送本主。若本是已前有債俗蔭覆者，依本入僧。若暫來非永，隨時將送。
第二、部曲者，謂本是賤品，賜姓從良而未離本主，本主身死，可入常住，衣資畜產，隨身所屬，不合追奪。若本擬盡形供給，手疏分明者，準毗尼母論放去。
、謂奴婢賤隷，所有子息資生，並入常住。若身死無親者，常住收之。
已前一條，判如母論云，若私有奴婢，應放令去。若不放者，作僧祇淨人。
、謂畜諸家畜，即駝馬驢牛羊等。并鞍韉秦轡、羈縶闌圈、槽櫪等。
、謂畜諸野畜，即猿猴獐鹿、熊羆雉兔、山鷄野鶩、鵝雁等類，并籠架等。
、謂畜惡律儀，即猫狗殦梟、鷹鷂鼠蠱、鼠弩弓檻等，及弓箭五兵、機羅殺具者。
已前六件，前三隨事已明，第四家畜之中，既是煩慮之元，宜從重攝。故母論，駝馬驢等，可與寺中常住僧運致，已外所有乘具，隨所畜之。如有鞭杖苦具，並須焚蕩，以生世譏責故也。第五野畜，彌是障道，故僧祇中，若將來施，不合受之，令給水草，翅成放去。由畜翫妨道故也。世中多有放鷄豬鵝鴨者，亦自塵染清徒，有畜鸚鵝鳩烏者，彌是道俗同恥。必有斯鳥獸，可放山林川藪，籠架拘縶之具，總集以火焚之。第六惡律儀具，事類乃希，時復緣邊塞首中表無知，或加畜用，既事在罪增，並可焚屏，則同瓦屋之非法也。故善見論云，若有施器仗者，僧應打壞，不得賣。若賣與人前得行殺，賣者同業故。論中，其有畜非法之物，眾主破之，無捐財咎。正論明斷，準用何疑。亦有養畜猫狗，專行殺害，經論斷在惡律儀，同畜便失善戒，出賣則是生類，業障更深，施他還續害心，終成纏結。宜放之深藪，任彼行藏；必繫之顯柱，更增勞役。但依前判，彼我夷然，便息生殺怨家，新樹慈悲聖宅。
第十，多有車轝，律斷入重。準例下斷。
、常所乘御。
、送終凶器。
、祭祀器具。
已前三件，並是重收。下二凶祭之具，若預作擬後者，身亡並入常住。若為內外親姻、七眾道俗追旌故，實光衍將來而造作者，身雖亡沒，隨屬所為之緣。由決本原，捨別屬故也。
第十一，水瓶澡罐錫杖扇，律並斷重。今以文義，相映互交輕重。
已前一段，若準律本，通例重收。斯何故耶？由體相俱重，從多約判。如瓶鑵之器，資道要緣，理須入輕。不同杖扇，以大小通約，用有時限，兼加聖法，乃得畜用。瓶罐不爾，隨身澡漱，滌穢洗沐，事起常須，義必輕收，無宜入重。又諸部相映，非重者多，故五分云，除瓦澡罐聽分，餘不應分。此即正斷入輕，若約量通會，律本入重者，據大瓶為言也。故十誦云，銅瓦澡罐，二斗已下入輕。此則明顯灼然，通衢達矣。古來傳授並依律斷，意以資身接道，要務常須恒用，又制自隨，故在輕也。又諸律明判，非敢自量，故僧祇中，新受具已，令畜應法澡罐將行。明知大者非法，不堪隨道，可如律本斷重者是也。又如剃刀鉢器，並是性重，由供濟處深，在緣正要，並斷在輕。瓶罐急務過前，義無重攝，故博通異部，精練是非，既博且精，事無疑豫。已外瓷瓦瓶罐，例上大小重輕。
第十二，多諸雜作器具。
、鐵作器。
、陶作器。
、皮作器。
、竹作器。
、木作器。
已前五件，種類重收。古德同詞並解云，不問能成所成，及餘模塑，皆重。此則濫通輕相，取例難分。今以文義相驗，並指能成之器如前者。是故律中，諸木作器無盛處，佛令作囊盛之。故知非所成之鉢器也。若有現成之器，如釜鑊等，盆瓮之屬，並在諸門已收。若準古德收言，則眾具不過此攝，便妄列多位，徒費譯功。其熟皮韋具，如十誦中入輕。已前伊梨耄羅三皮，既是生者，四分不斷，但依氍氀，故知三皮不入分限。邊方皮衣開畜，無三衣相，何必在輕。若至布鄉，皮還入重。邊方開坐，何必在輕，縱許皮韋具充資下之用，以一切皮衣，不許著故。餘有錐刀雜器之屬，準例兩判，若常擬木作者，宜從重收，若常擬隨身補綻者，便從輕限故也。
第十三，衣鉢坐具鍼筒盛衣貯器，及俱夜羅器、剃刀，律並斷輕。
、現成衣服。謂三衣覆膊祇支、裙衫帔服、坐具諸雜衣裳等。
已前一件，隨身所服，名雖多別，莫不障形故也。若依僧祇云，覆瘡衣雨浴衣漉水囊二種腰帶臥具，入分。五分又云，劫貝衣單敷衣櫬身衣；若被，即臥具之異名也；若下衣、若舍勒是可分物。準上為斷，要是純色所成，若是五納之衣，律本開用。五大上色作之，雖綺錯分明，乃是山成自爾，既為聖道標式，宜從分之。若錦綺文成之衣，並如後斷。其下領袍襦長袖褊袒祇支加覆苦覆膊增襻胸，如此雜類衣裳形名難具，亦並輕分。由體相乖俗，色類不同，不名白衣所服，即開隨用之限。又偏袒裙衫，震旦法衣；祇支覆膊，天竺本制，將彼例此，樣貌俱非，而猶同判在輕，曾無憚懾。若統收衣服相狀，皆非本儀。故僧祇中，覆肩祇支，皆長四肘二肘。今且約道俗兩分，故開輕重，若深取律制，裙衫亦非，如十誦中，褊袖衣複貯衣等，並不令服故也。
、隨衣所有，謂鉤帶腰繩等，用銅鐵竹木鉛錫所成，并衣袋箱襆等。
已前一件，並隨衣入輕。又如五分針線囊入輕，衣袋前至齊後至腰者，亦入輕。準上諸袋襆等，若以綺錯所成，雖無文相，而同俗中被袋類者，不入分限。
、成衣財具。
已前一件，義通重輕。若布絹乃至綿絮之財，但非綺色分明者，入分。若錦繡氍氀，純同一色相狀減於法衣者，同上輕分。若以青黃赤白黑五大色染，并緋碧紅綠紫等上色染成者，無問多少輕重，並從衣財入分。若補方虎眼、檳榔接正、眾綵間錯者，入重。故五分中，錦綺毛若氈蚊厨，入重故也。又不同綾羅之財，雖衣體交錯，而色相純同故，律開著細鵝文相衣也。義準綾羅絞梭入輕，律開受王大價衣及種種好衣，并開大價疏衣，即知紗葛之屬例分也。
、能成縷線。
已前準斷，如善見中，針線入輕。則不論多少，並從分也。若有虫之繭，著芋之麻，並從重收。
二、是外道白衣之服。律無正斷。如下義分。
初、是外道之衣，律本云，繡衣樹皮衣樹葉衣珠瓔珞衣木鉢，及一切外道衣，皮衣鳥毛衣人髮馬毛猫牛尾衣等欽跋羅衣，乃至唐國李老餘胤黃幆巾帔等，已前律制不著，義斷重科。由是異道標相，非正之服故也。若有所施與，亦開受之。若已壞其色相者，除樹皮毛髮，餘者準下，入輕分也。
二者，是一切白衣所服，律無正斷。義須例準。
、常所服用。
已前義判，須分二途，謂今昔兩判也。準昔解云，亡五眾生常服，用同世軌儀者，入重。故佛言，一切白衣服不得畜，為斷惡法次第，理從重收。今不同之，雖文令不服，此非斷重也。犯捨財食，生過極多，死尚開分，故非重攝。如後義判。若俗人奉施，僧得而未暇改正為法衣者，準斷入輕。有多義故，一、佛開受施；二、聽說淨；三、聽改變如法受用。若色未改相狀俗衣，並入重收，為絕懷俗之心也。廣如鈔中。不同錦綺，以體相同俗，必壞色相者，聽分。此但相乖而堪附道服，故開改用。若有長髮沙門，心希名貫，衫袴隨俗，都絕三衣。道在虛通，俗存我固，既思名繫，將何為道，無問死活，俱不可分。余聞，戲女暫披法衣，生生常在僧位，今則貪名樂於俗服，義必劫劫恒居背真，理路顯然。豈在輕限。又諸律無斷重者，必緣障不許披法服者，縱著俗衣，不須入輕。雖佛開著，非久用故。如賊奪恐難之類。自餘巾帶等服，定非道用，例準重收。氈蓐二件，同上所判故也。
、御暑雨之服。
、御寒之服。
、莊飾之服。
、朝宗祭服。
已前五件，並是俗人所服，而比丘時有得者，須分判之。初一之中，羊裝褐衣全俗服類，如上非輕。第二皮服，律正制止，無宜有開，必是熟財，微供資下，亦許分也。第三裝飾之具，彌是所制，律本具之俗態未除，理須除遣，尚不許捉。何得在輕。第四朝服，雖非所應，然衫褶之類，堪從改換，可入輕收。冠革之徒，宜從重攝，餘者例之。
二、器具資要，律斷鉢器入輕，餘者隨事附見。
、是正鉢，謂量是三斗已下，斗半已上，體是瓦鐵，色唯熏治者，是如法器。
、是隨鉢，謂次鉢小鉢鍵，并銅鍮盌盞。
、隨器所宬，謂函袋襆絡巾帊等。
已前三件，若鉢器量體色依法者，律正斷輕。必體是竹木布帛，色是漆油棍鑒者，入重。故僧祇云，過量、白鉢、瓷瓦鐵等，入重，以體量不如故也。不同瓶罐等，但令量如，即堪從用。此是應量，彌須準正，其餘隨鉢，律本斷輕。而但云俱夜羅器，不顯其相。若準十誦云，小鉢半鉢鍵，入分，其隨器袋襆，律亦斷賞勞，理從輕限。故五分中，鉢囊入分。亦有繡綵裝飾者，可單抽重收，事同繡錦之服。
、鍼筒具，謂銅瓦木鐵鳥翮所成者，律斷賞勞，義非正重。
已前一事，乃是小緣人必有之，理須分處。中國多用牙角作者，律制打破，開畜如前，宜入輕分。或以氈作者，或錯綵莊嚴者，或繡纈結絡者，或作錯綺綵袋，並是華綺，俱從重收。若純色氈袋，并所峸之鉢，無問銅鐵多少，並即分也。
三、資下之具，謂皮革屣鞋屩靴襪巾布裹足，及隨有袋襆等巾帊裹束者。
已前一件，正律唯明革履一色，餘者不明。依僧祇、五分斷，革屣及囊，入分。必現有熟皮，準十誦中，繫革屣韋靴韋鹿韋熟韋裏脚指韋，應分。必有生皮，理從重攝。然此神州都不服用，嶺表劒南時有著者，若南海諸國五竺道俗皆常所履服也。其形如此，方摺屐狀，兼施後踵，邊耳全無，多以革皮作之。若以靴履例準，義亦開分。靴履鞋屨，時有三臺龍鳳及錯線綺繡刺成者，若非純色，宜入重收。或有平靴尖靴，律無正斷，然五分中，以靴太深為世所譏，理非懷道者所踐。平靴異俗，可入輕分；尖全乖道，準入重攝。若準天竺複羅，形如皮靴，面前決開，行則左右掩繫，必平尖二靴似此相從，並準入輕。餘有短高頭類，列亦宜從履屨同斷。
重之曰，上準律文例斷，出處的明，而神解不同，意用難約，理須分門逞路，以義相收。然重輕兩物，罪相須知，必先究委定其綱致，則相種曉據，便處斷懍然。譬臨深履薄，詳而後述者，其在茲乎？然僧物乃多，或一部二部，或四種八種，今但約位就人，四科皆盡，故隨科條理，並如下引。
一、局限常住僧物，謂約界限不通餘寺，恒供別住，故云然也。物相如何？即田園房宇山林池澤人畜等是也。若盜損斯物，罪科二重，有主望監治，無護通僧結，滿五皆擯棄，不至須眾治。有人言，盜僧物者唯結偷蘭，由體遍四方之僧，乃錢不滿五故也。如律中時有比丘，盜分僧物，以為四分，但結偷蘭者，文成證也。余則謂之不然，何者？律據暫遮僧也，初為在村行惡污染俗家，僧眾往檳，故生斯計，分物且屬四人僧，則住無安所，內財既不有損，外跡彌復澄消，以此遮僧，可為明略。然本非長永，故罪事不成，律據本情，依情權結，所以身子目連深鑒緣據，還依本計，明判不成，故使眾僧，仍舊復用。若盜必結，正隨物多少，雖罪階二位，莫非決屬也。若奪斯物，望主極刑，以損我故罰他，罪則究竟。若不損故還我，罪則方便，方便故可奪，彼此無瑕。究竟故屬他，自他同惱，出在僧祇，聖量明乎善見、婆沙。故彼律云，時有知事比丘，以僧物為佛法兩用。佛言，波羅夷。此豈望四方而通方便也？必若疑於四方常住交雜重輕者，又彼文云，假使能集十方僧，共分此物亦不得也。故知通望一僧總為一主，畢竟無分此物也。如何約數言可分之？言可分者，謂四方現前及四方常住物耳。律本乃云，若僧若眾多人若一人，不應分此物，賣此物，及自入己者，此據別時，因過為言。若諸部相融，分賣明顯，故律令迴易田地，論許轉貿房堂。開則坦然公行，制則為遮心過。必有須微奪者，不得不微，皆謂賊情猶豫未決也。今別屬已定，如何還奪。若故奪者，還及坐之。故律本云，時有奪劫者物，佛言波羅夷，是名賊復奪賊。正教如此。奪剝彌難，既令他犯盜，必須納現贓，贓既返收，罪便虛結，非為損物，盜則空來。若此任法司，便推繩酷濫，九橫陳之，終古五枉，更衍將來。余以凡語難依，聖情易照，可依僧祇明斷，隨物重輕，必五眾亡後，入重之財，處斷或違，如下顯相。若當別主、所護望主結其二罪。若現僧共分同賣，皆望常住結之，並如大鈔隨相釋之。此則文據㦎然，譬猶天分地裂，形聲大矣，人誰惑哉？若昏冐未悛，乃抱昔習者，良以惡類，卒而難屏故也。
二者，四方常住僧物。謂義通域外，事限坊中，故云然也。物相如何？即現熟僧供分噉之物是也。若盜此物，罪亦兩科，主掌自偷，罪便單結；若有主守護，望別結輕重。有人云，無問生熟食具，盜者偷蘭。余亦謂之不然，謂物體通局也。前以人被四方，法均凡聖故，罪分二品，並約根本究竟。今集僧分食，謂是可食者分之，及至撾繫鐘磐，何曾均行米麵，但以四方僧侶望剎為家，法食義通，臨時進飯。今若方中賦粟，理須饋造，若待成熟，限期已過，終非急濟。豈曰當飢畫餅劇談驗之今矣。故佛令聲召八方，依時通給，受者執鉢而仰請，授者歡心而俯施，皆即可進口，不待火成。若猶須搗炊，便應持釜鑊五熟之器，制必畜之，此則罪漲滔天，福流沈地。必若然者，則自煮內煮纏附未央，壞生熟生卒難逃責。今以凡心叵禁，聖制易依。故僧祇中，時有盜將僧食還房，佛言偷蘭。此約四方僧不滿五也，善見論中，結重罪者，為約守護為言耳。此則輕重明文，深有所以，故結也。前達通收輕重者，濫委彌彰，然教有開合，前後相融。若執現文，俱須重斷。故薩婆多云，不打鐘而噉僧食者，犯盜。善見論云，至空寺不擊磬，而食果者，亦犯盜。此又正論明判。承古彌難，而文但言盜，故盜通大小也。故彼多、見、母等三論，並云隨直多少結，而不定罪名。準例如上約判，想無差貳也，由作法集僧，但分可噉之食，則米麵穀麥，不是僧分；若本由此等熟則可分，故入輕者。則田疇六畜園樹五行火調之器，須分。百穀之糧均給，既飯時無此正法，唯指現噉科之。故知能熟眾具，生舉儭糧，即是不分僧物。義同前段，重物有損結之極刑，文如本鈔所明。部別照鏡，以外五眾云歿，現成熟食宜同上律具解，通望四方不滿，但結一品偷蘭。必供濟別住，義通事局，宜作白二羯磨分上二物送給他寺者，佛正開之。
三者，四方現前僧物。謂情通內外，立法遮分，即道俗七眾為僧得之施，存亡五眾入分，輕物等是也。若據量罪相，亦結兩途，主掌自偷，則望四方僧不滿五，唯結偷蘭遮；若有別主，望別結重。此謂未加法前，故名僧財物，則望三千世界，一化通僧，皆獲福利，反資施主。若盜此物，望僧結之，而僧終難集，義須法約，故聖令羯磨遮制外來。若已加白二，物局現集之僧，而令通付一人，任其量數分給。若執掌自盜，罪望現前結之。若盜者避守護人，罪便兩結。故善生經云，亡比丘物未羯磨前，取望十方僧罪輕；若已羯磨，望現前僧罪重。
四者，當分現前僧物。謂供身眾具限分衣資也。猶事局別人，非望僧結，罪居兩位，大如上陳。皆望現前一身為財主，縱有多人同活，通望俱一科之，猶財事既均，故淨捨俱受。律本云，誰犯尼薩耆？佛言，若僧若眾多人若一人。準此一人說淨，通皆不犯罪也。如僧祇云，若眾多人分得分已，中有善毘尼人為說淨者，一切不犯。若多人共財，雖犯過限，而無有罪。以物雖現在，情乖事別，必須分破，方名入已。故彼律云，若多人共分未入手等，過日不犯捨墮。若盜此物，望護主結之。
余以輕重難分，隨事條緒，雖物名具顯，判決灼然，猶恐類聚繁多，卒尋難曉。便私情斟酌，任意驅除，迴重從輕，便招極法；轉輕從重。亦陷刑科；或囑授未成，曲筆斷與；或負債漠落，勇意付他；或前事實虛；或在緣難練，遂私懷賕納，託勢隨情，迴換重輕，罔冒僧利，並皆重罪，懺脫難期。故重委格言，前後唱示，既位非初果，抵債義難，必通濫始終，方可科擬。
第二，次用義門收束。顯開制所由出，處斷條緒，雖與上門交映，而意在悟迷。前但約相用分，而未通輕重深意，今隨義曲解，以類統收，顯其聖教明文，拔其量處弘致，有殊途故分無爽。然五眾亡物大要有三。
一、制令畜物，謂不得不有，即衣鉢坐具等。此並入輕。二、制不令畜物，謂畜便妨道，故制止之，即人畜寶物等。此斷在重。三、聽開畜物，謂畜不畜俱得，即供身眾具等。此通輕重。
次解第一制令畜物。初引文制畜，後引文斷輕，其例有三。
一者，三衣。謂僧伽梨。欝多羅僧。安陀會。律本云，自今已去，畜三衣，不得過。多論云，一切外道無此三名，佛自制立。阿含云，此名法衣也。
二者，鉢器。謂鉢多羅。律本云，自今應持鉢行，用鐵泥作，應量受。僧祇云，此恒沙佛標誌。經中名為應器也。
三者，坐具。謂尼師壇也。律本為身為衣為臥具故制必畜之。僧祇云，此是隨坐衣，不得惡用也。
已前三件，並入輕者。由資道正要，聖制令畜，止令隨身，不令欠減。故佛言，所行之處與衣鉢俱，無所顧戀，猶如飛鳥，以此文證，所為處重，非不如法，故入輕收。由並制受持，無緣輒捨，必有違離，俱結正愆。故法衣以覆身，應器以資養，尼師壇具用以安坐，必若乖制，並制有罪。
次解第二制不聽畜物。初引文證制不許，後明斷在重意。
、田園種植。律本中自種樹，若教他不為佛法僧者，名為行惡行。善見云，居士施田地，別人不得受。五分若施僧田宅聽受，使淨人知之。
、養育人畜。律本中大小持戒犍度中云，沙門釋子不同餘外道廣畜人畜等。僧祇云，施僧奴婢及諸畜生，一切別人不得自受，為料理僧故，受已付僧。
、伎樂眾歡具。律本云，受十戒者，不應觀聽伎樂等。善見云。若施樂器者，不得捉，得賣。
、五兵戎器。律本中不許比丘見諸兵戰，乃至戲笑等。善見云，若施器仗者，僧應打壞，不得賣。薩婆多云，若以似寶或作男子莊嚴具，如矛矟軍器樂器，不得手捉。
、錢穀七寶。律本云，有施錢寶者，付淨人掌，云，此不淨物，汝當知之。餘不開。僧祇中錢寶等入重。已成百一物者，入輕。非謂金寶之器物也，謂似寶銅鐵作者。若不爾者，豈有比丘執而受用，可上下求文。薩婆多云，若金銀摩尼真珠珊瑚車渠碼碯七寶，捉者犯墮。若似寶銅鐵等及雜色珠，不入百一物數者，捉取得吉羅。不取如法說淨者，得，準付淨主知之。僧祇中乃至知事人不得。捉三寶金銀錢等及形像者皆墮。善見云，比丘不得捉生種子。必有施者依多論，十日內說淨，付俗人知之。
已前五件，通入重攝，並招譏障道之元首也。初田園務，俗鄙儒士尚不窺臨，況復出世五眾，理非身所監護。故智度論中云，下邪命者，謂耕田種植取利活命，離此經營方名正命。今親自執役，或教人裁種，污家惡行，生過妨道，染謗尤深，故入重攝。第二制者，人畜生命事待資給，比丘清舉，高標濟遠，今人畜同聚，穢亂事深，世事尚為供承，何成入道津要？既勞弊兩用，故入僧中，留放多途，如前諸判。第三制者，伎樂蕩逸之器，本非眼心所懷，聞音尚制有愆，何況眼觀無罪，正制不令身觸，為遣著心。今便親自鼓持，理由耽醉故，有涕零垂淚解體移神，俗士號為俳優，良有以也。既道禁彌塞，過濫特深，理宜焚毀，用旌懲革。然俗生歡美釋怒，除紛微有供福之緣，薄展歸依之相，必有，宜將出賣，便順正論通文。第四制者。其戎仗軍器，本妨慈道，有國不獲已而設，用擬非虞，出道本厭。今欣彌成過本，或惡戒之數，或生刀兵之劫，現未俱損，義豈停留。宜打破焚除用傾踵惡。第五制者，金銀寶重，錢穀利深。能開不義之門，正塞清昇之道。故經律同悲滅法，道俗俱知穢心，準論差人棄之，顯旍不淨之業。然律通時議，意在革愆，生則說淨付他俗人掌護，死則收入常住任委綱維。
次解第三，聽開畜物。律本廣張，例如下述。
已前一段之物，名狹事寬先薄張釵，後方開例，並由報優降隨務退增，聖制被機，意存據道。若心懷正觀，勵節拔群，而力志雄壯，風霜未拘其懷者，則樹下以坐之，三衣以覆之，乞食以充之。但中下之徒，心同上士，而身報尫顇，有願無施，雖勵力前求而道根後退者，權開華飾房宇綺靡衣資眾具，緣須隨機通給，本為增道，非止養身。故中含云，我開諸弟子畜諸衣物者，皆善法故。持世、佛藏經云，若不除我倒，隨事生著者，乃至不許飲一杯之水，服一納之衣，何況餘事，故知開意深重也。不獲已開之，律緣人情，意存道業，經約心滯事起因，成全無貯蓄，靜緣修道。故楞伽中寺內煙起者，如實行人不應食也。十誦亦云，寺絕淨地。涅槃經云，雖開受畜，如是之物要須淨施，篤信檀越。等正教明斷，彌須謹依。然根器鈍羸，卒難迴拔，還須隨機附教，任事重輕。若據本開，義須分取，但為財物擔累，在無事則繁省閑要故。此一段類聚極多，義該二僧，事通輕重，若據律斷，通令不分，以從多為論故也。今總收諸類，須三例分之。第一、性輕性重。第二、事輕事重。第三、從用輕重。
先定三重之物。初名性重。二名事重。三名用重。
初性重之物有五。
、房舍所有，謂窓戶㡘幕、竿架枰閣、鎖鑰床席、枕蓐燈具火爐爐等。
律本云，檀越為比丘令隨作房法一切聽與，事事具出，如前猶多；阿難得別房開受；如僧殘中開造大小房，白二加法作之；又開給住房比丘大小繩床、大小木床等；又若夜闇須燈器、鐵斫鐵炷、火爐燈籠者開之。
、諸雜作具。律本云，時鐵作者出家，欲作鉢，佛開作之，須鑪槌鉗棑囊錯鏃器，作袋盛之，懸杙上。亦開熏鉢調度，治鉢者給鑽鍱，及木作等器開畜。縫衣患曲者，開繩墨赤土絣治尺度等，作桄張之。
、開畜器皿。律本聽畜大小釜，及蓋四瓫及杓并二瓶兩蓋，尼開說淨，僧則隨順。終並隨於重輕，不可以說淨非重。又開煮藥銚鐵土、三種釜瓶、煎餅釣杓銅鐏、擣藥杵臼、簸箕簁掃帚、煖水瓶、澍水筒澡罐盤斗秤等，諸裁衣皮之具，浣衣具，供給食具，押果汁具並開。又聽畜水瓶洗瓶盛水器，此並供給比丘，資道要用，身所憑濟，事不獲已。上士頭陀，衣鉢如鳥，何用上物，大成擔累？餘有一切俗家器皿盤梡盞合匙筋幝巾酒泉食案膾刀肉机，凡非道用，無問大小多少，並入重收，以斷俗懷，專務出道故。自餘有異於俗而是比丘要須者，若準十誦一切石物、一切瓦物、一切銅物，不應分器受二斗已上者。一切水精物、貝物、齒物、角物，不應分半斗已上者。
、助身之物。律本云，若老病不堪步涉，聽作步挽車，若輿若輦若車，隨事並給。除皮繩髮繩，不得使比丘擔牽，若道行恐毒虫嚙，當執錫杖搖，若筒盛碎石，若破竹作聲。若患熱者，聽作種種蓋自遮，若作大扇，若轉關扇小扇等。又開如意唾壺。廣如四分雜房兩聚。
、廟祀諸相。律本云，開五眾並得起塔廟，俱得致禮。僧祇律云，律師法師、營事比丘、德望比丘死者應起塔，相輪懸施幡蓋，在屏處安置，不得在經行處、多人行處，令僧和合已作之。既許營塔廟，理懷薦奉饌羞，雖通凡聖，表心義一。故律本云，令上塔種種美食，金寶為器盛之，設養食訖已，與比丘沙彌憂婆塞經營塔作者食之。應使白衣伎樂供養，若有香華羅列基上、欄上、杙上、簷前亦得。用香泥作輪像，乃至有餘，應泥地。增一中開比丘以香華散死屍上。僧祇中亦爾。
已前性重之物，體是沈累根源，約事無宜，造修詳過，義須遮斷。但為人機弱劣隨事擁心故，曲順物情，權開通道。前事繁雜，有累清神，生則接其身資，且聽服用，死則斷入常住，約絕踵前。又送終禮供之物。祭祀眾具所須，正教正開，用答恩造之德，順生順俗，彌旌息慢之儀。若不具立影形，則瞻仰何寄？若不薄申微供，則殷志寧生？必斷入重輕如上，如後具列。故第一房舍所有，律本正斷云，若多有別房及屬別房物燈臺床蓐，並入重收。第二作具，律本通列五種，謂鐵陶皮竹木作并斧鑿之器，並入重中。第三器皿之屬，律本通斷瓫瓶澡罐重物，皆在重限，未分大小量齊，可準十誦二斗已上，入重。其斗量是非，如前廣述。第四助身眾具，律本但有車輿杖扇入重，餘全不論，但是略無，義須例顯，並如上決。第五廟祀供養眾具，既有別屬，即非自專，還依本處，若自造擬死後，可入重收。自外不盡之文義例自看上下。
次明事重之物，其例自六。律斷無文，準如條顯。
、內外經籍。
右準斷云，其內典經書如上母論所判，其俗中九流傳集，並可重收，以久習多著樂世法故。若有紙墨，隨例重收，若本為法化須有鈔錄者，則同輕攝。
、圖畫飾字。
右準斷入重。其餘彩色器具雜事及離壁素畫，並是重收，由久染耽著故也。
、皮毛重服。
右準斷氍氀成三衣相量者，如前入輕，若至中土，便從重攝。皮三衣者，準上可知。厚大者，入重，餘並不斷。義約云，既不許服用，便成體重所收，然以開於俗家邊地受用，未是通遮，故入事重中。伊梨三皮律不斷者，明是重攝。
、白衣之服。
右準斷云，諸律斷中並無已上衣，而入重者，今以義約。如律文中，王施大價衣，佛令應量者淨施。明知異俗王衣，可同此土山龍華蟲日月紛米之服也。余聞施於冥告云，西土諸王，多重佛教，外理國政則服俗衣，內遵法行便懷道服，咸著僧伽梨，同比丘所服者。其價極貴，或出萬金。故耆婆施佛一衣，價直十萬。而諸清信士女逮及菩薩在家，咸著三衣，乃至色有諸天亦同此服，不同於王。此土王臣士女依經亦有服者。如梁陳時俗士等咸著用。今以事用徵送教至，如梁高祖親依佛教，三衣錫杖而受持之。所以登座講說脫於帝服著於法衣。如簡文帝集中，高祖數賜納袈裟，表謝具明。又蕭瑀為大唐僕射，公事既了入靜院，著三法衣禮佛讀誦，以此為常。及薨後送衣入津梁寺，輕法羯磨。近貞觀中太宗以所著七條納施勝光寺僧珍法師，價直三萬，及終後還追入內，又以所著七條與恭宣二法師，令製詩，先成者與之；及作一時成，令學士評其勝劣，俱云一等，因令市估價直六萬，乃進衣出絹人付百段。又賜玄奘法師一納，今現在，有買者酬十萬猶不與之。以此諸證故知，王著貴價三衣不謬矣。
所以愛道在俗，佛出家後戀慕無已，手自成一金縷貴價㲲衣，擬奉世尊。後以獻佛，令僧中行之，愛道不從。佛言，但僧中行具三寶，何者？其人隨順我語供養佛也；為解脫故供養法也；眾僧受用供養僧也。若供佛者失餘二歸，便依行之，並不敢受；次至彌勒取而服之，威儀具足。言金縷者，非用金也，縷色同金，光綵殊異，裝飾若金，豈有比丘服於金寶。據此法衣，理充在輕。自餘一切白衣外道之服，並不許服，俱入重攝，以斷惡法修出道標，何得仍懷於俗事也！如瓦屋綿衣斬壞打破，絕流俗故，息貪競故，順知足故。不同不淨財食，死後通分，食是非復畜煮，財即同諸三衣。今之僧服體狀全俗，著即滯情，故入重攝。若已改張，壞色失相，或異常俗如裙如襖，名雖含俗，然相有殊，並可從輕。故褊袒祇支方裙正背，俱非西梵所服，然異東華俗儀，故俯徒情事，理義可通，俱從輕限。餘並例之，以定二途。
、外道之服。
右準斷並重，由體相既非，若著壞心障道，又生世不信，必有輕服壞色相者，如白衣中分之。
、文像綺服。
右準如五分律斷，錦綺是不可分物，若純色者應分，由相類同於法衣故也。無問大小多少，俱在輕中，其例朝霞斑布毾㲪𣰆之類。並入重也。
已前六件，並由事涉世譏，本非道服，宜通斷重。而事容大小，過起遲速，貯備延促，未可該含，故隨條斷，並各如別。其俗衣兩斷，義指如前，猶存俗相者，深取後文，宜從輕限。
次第三，解從用重物。
、以諸衣帛嚴飾房宇。
右準斷云，元作擬隨房宇，即任住處受用。要是隨時分。房者方可留之，若自擬改換權施受用者，可隨輕物入分。
、以諸衣帛莊嚴飾車乘。
、以諸衣帛盛裹重物。
右前二件之物，若元作屬車乘案几，亡後隨車，必暫安非永，可隨事輕重兩分。
、以諸衣帛隨身所障。
右準斷如注入重。亦本為隨身常障，不容改換，若如五分氈亦在重，而不分大小。若論隨床所用，無論厚大入重，必不定者，準上衣量、氍氀量任其重輕。
已前四件，並是體非重分，理入輕收。但為擔累沈積、繫縛纏深，故從重斷，而義分四句，可圖度之。一、以重宬重。二、以重貯輕。三、以輕貯輕。四、以輕宬輕重。初及第四入重，二三兩事入輕。
大段第二。次定三輕之物。第一性輕之物。
、是十種衣財。
右準斷入輕，由體現交須，即堪裁服，無問多少厚薄，若色非色，若正不正，並入分之。有人云，真緋正紫既大色上染，佛斷不服著，得墮罪，故須入重。今不同之，由體是應法，即堪改轉，還類法衣，如律受淨。若以不許，便入重者，五大上色之衣，佛並通制，何為獨在緋紫？一開一制，但出意言耶？若必擅遏不通者，如生財絹匹綿屯，及餘雜段財帛，皆未染成，亦不許服，如何入輕？故知並由改轉可成壞色，同布絹之白色也。又不同錦繡毾㲪，染則可得如法，未染體是斑文綺錯，外相五彩分炳，又佛正斷在重，無宜抑例通分。
、是所成之縷，謂成前衣縷。即用糸麻毛綿現在經緯及雜，緝榮散績者。
右準斷並輕，若麻糸絇，如上已判。若雜重物，亦準前斷。
、是綿絮絓𦁲。
右準斷云，若現成前列者，入輕。若生熟蠶繭必害命，因隨彼屍入重；若蛾蟲自出之繭者，準多論輕分，然蠶所出絲綿，計本深當性制，故乞綿臥具三衣，律斷斬剉塗埵。又憍奢耶繒綵涅槃正制不服，央掘許其轉來，且接小機，後云不成悲者，非大乘行故。五分云，有將綿來施者，受以入僧，即非自己。四分云，若得已成者，斬剉和泥，判非所服，由本損生害命而獲，何成慈悲法服也！正是懷道者所忌，尤當譏過者初元。今一方禪侶，並不服之，皆以布艾為衣裳，可謂學大乘行之階漸也！余親問西來遊僧，五竺諸蕃，無著蠶絹為三衣者，雖于闐國養之，而無殺害，映前所言，彌光大矣。
已前三件，號曰性輕，謂體是輕虛，資道正要。又隨身機濟，深有事勞，今從本而定輕名，非在多而入重也。類例並隨其斷，蹊逕炳然。而次第三件中，絲綿所作者，意猶疑妨。何者？由損害所利，無宜在分。生得尚剉壞滅蹤，死後寧開分通計。若準此義，誠難決之，且順央掘經中受者非悲，而不破戒，故在輕限。必更有部決，亦可從之。若正心學大道者，則從重例。
次解第二事輕之物。
、身所服衣。
右律斷三衣坐具入輕。五分舍勒下衣及被可分，應是三衣同臥具也。餘雖無文。由即用資強，可從輕限。
、宬衣之物。
、宅身之具。
右前二件之物，並入輕收。初則從衣入分。後則當體兩斷。時有金皮絡朱絛界緣或復角揲萬字蓮華散飾者，既律制不許畫鉢內為萬字，明知眾具通然。必有斯緣，可從重例。有相同跛闍之廣事，從說淨可入輕收，如法者入賞。
、漉水袋。律令作漉水囊及漉瓶。
右諸律入輕，亦有賞勞者，此律不述，可即輕收。豫是宏槨袋覆者，亦相隨分也。
已前四件，亦號事輕。由即用要機，更非改貿故也。必有文像綺飾，可準上文斷之，並須前後相衘，方可斷斯途路。
次解第三從用輕物。
、隨衣之物。
右準例從衣同斷入輕。
、鉢器者。
右律但斷鉢入輕，餘諸隨鉢之器，槃子盞子之徒，相從輕例。
、隨物所屬。
右律斷入輕。故亡人賞勞，貯器之物相擬。若其多者，一則賞勞，隨受持者，餘則長攝，自入輕分。必有服飾裝嚴，從本入分，不同香爐寶裝，由體自居重故也。
、屣屨之屬。
右律無正文斷，然資身正要，準僧祇分之，自餘靴履之像綵裝者，亦如上輕重。
、剃髮之器。
右準律斷輕，剪沐常要故也。必有寶鏤莊飾身鞘者，入重。隨有木匣火皮分之。
、助身眾具。
右並隨身要事，理斷從輕。故律制云，無針無漉器，不得遊行。明知用資常有故也。又如僧祇云，受已制畜應法澡罐。豈非機務所須耶？故入分也。又薩婆多云，右似寶銅鐵雜色珠等入百一物數者，得取，不須說淨。故知輕分為審。
已前六件之事，號曰隨用輕收。由物體沉重，深非服用。然隨事趣要，更無過者，故從時用，例入輕收。既聖制開聽，故無定多少，律開刀鉢及餘眾器，現在僧分。外雖不論，準義必有，針縷刀尺，足可成衣，鉤玦紐，服常要具，香鑪澡罐之屬，匙箸鋺盞之流。文或顯晦，事義準酌，並如前列，通斷在輕。
時有惑斯義者，便搆難重疊，容色奮發，赫然張怒，詰余云，我聞正律明斷，澡罐入重，剃刀入輕。今汝拒違，明非聖教。余答，教有開合，文通隱顯，律張四說，經列法依。澡罐從重大小未分，刀鉢在輕，體量通混。今為計會諸部，抑有明文，理事含弘，便定淆紊。約量據體，宜如兩分。且決絕於臨機，何遲疑於文相。試為述其二三，足為事類聯璧。如剃刀有文入分，裁刀無文在重，鉢便三斗入輕，瓶則半斗在重。二文兩義，雙皆俱違，情理天乖，事用同轍，何角張於正教自負罪於將來？今以當律無制量之文，此即未了之說，宜用外部通判，便決滯於本條。至於剃刀截刀錐針之屬，餘律在輕，雖文或左右，而義類融會，自外細雜，輕可隨身，即事交須，又無譏醜，律本文事缺斷，不可經停。宜從諸部明文，並非重攝。
余以亡物輕重抑斷寔難，諸師傳授指訂非據。所以博觀中表，逖問嘉猷，獲本眾多，口斷非一，覈其精瞻，程節者希。余以不敏，敢援前傑，輒抽直筆，隨事殺青，言複義重，望光修撰。
大唐貞觀十一年，歲在丁酉春末，於隰州益詞谷中撰次。余以自古至今，諸有綴述多埋名而顯相，少時代而開今，遂令披讀悶於人世，故分明昧，用表幽心。
余自出家，心存律部，經今五十餘載，常懷介然。恨以教義未周，臨機多擁。雖伏膺高座，而以行事為先，涉歷炎涼，亟經載紀。至於持犯深旨，彌有憲章，輕重淺相，情求路絕。亦有高彥盛德，常學律門，聞斷重輕，便存緘口。目覩斯狀，又增倒懸。
貞觀初年關表求解，晉魏中原號稱學府，即而請誨，重增昔迷，獨有相州律師。制輕重相，言雖綸綜，還類古蹤。由此意言遂出斯路，皆比擬於成教，絕遲疑於古今。而以王著貴衣，同於俗服；邊方毛皮臥具，類等輕分。此則文義闕彰致令處斷斯咎。
幸以天人交跡，意存據道，云余所斷迷，故非違白衣諸服，佛制嚴明，何得雷同。如王衣例，且王衣邊服，本是三衣迷名，同於臥具，悟則更張琴瑟。又云，諸佛大聖，尚有後制過前，或復前開賒後，及論行事，並以後教廢前，故稱智人，名大覺也。昔雖立儀，大存比擬，然非目驗，故有小違可改。白衣見成之服非輕，已壞色相全乖非重。故積念成佛，初念似是而非第二，反觀初則全非後是，如是前後沓觀，皆前昧而後明。始自三賢，終于十住，乃至彌勒大士，猶有一觀未融，及至龍華道成方等十方妙覺。況今沈俗凡僧，動恒相結，結既封執，見結彌繁。然則凡力所資，堪耐在此，至於不存心用，何可而論。故知王衣邊服，並是三衣，諸俗恒服，宜從重攝。
又云，比丘之法，少欲知足為懷。故佛見頭陀，開房同宿，諸有儲積，同夏不前。良以少欲顯入道之初門，多積為恒俗之恥。故制白衣俗服，生絕禦之，死絕分之。令見存者，絕於著用，意存道撿，不徒設也。如是勤勤囑累，余以其過，遂敢改以後釋前，庶見此箴，幸同遺寄。
又云。言非助道，雖是佛說亦違；縱是凡言，雖非經文亦準。故佛言，雖非我制，於餘方為清淨者，不得不行。此則佛自明言，何得相通輕攝？況不識王衣邊服之相，故準而入輕，前行迷而非過，後結悟而是福。用上諸誨，可不信歟？
余以闇昧，少參學府，優柔教義，諮質賢明，問道絕於儒文，欽德承於道立，故居無常師，追千里如咫尺；唯法是務，跨關河如一葦。周流晉魏，披閱累於初聞；顧步江淮，緣搆彰於道聽。遂以立年方尋鉛墨，律儀博要，行事謀猷，圖傳顯於時心，鈔疏開於有識，或注或解，引用寄於前經；時抑時揚，專門在於成務。備通即目，流漸可知，至於戒本壇場，曾未陳廣，雖因事敘，終非錯言。今年出縱心，旦夕蒲柳，一尋此路，若墜諸隍，力疾書之，遺滯非咎，乃以乾封二年，於京郊之南，創弘斯法。
原夫戒壇之興，所以立於戒也。戒為眾聖之行本，又是三法之命根；皇覺由此以興慈，凡惑假斯而致滅。故文云：如何得知佛法久住？若中國十人，邊方五人，如法受戒，是名正法久住。是知比丘儀體，非戒不存，道必人弘，非戒不立。戒由作業而克，業必藉處而生，處曰戒壇，登降則心因發越；地稱勝善，唱結則事用殷勤。豈不以非常之儀，能動非常之致？然則詳其廣也，談論可以處成；尋其要也，行事難為準的。是以諸律文云：方相莫委於分齊，唱令有昧於前緣，眾集不曉於別同，通和懵分於成敗。並曰：非界咸乖聖則，雖受不獲，以無界故。是知：空地架屋，徒費成功，無壇結界，勝心難發。今博尋群錄，統括所聞，開法施之初門，仰住法之遺則。若不分衢術，則推步者不識其由，故略位諸門，使曉銳者知非妄立云爾。
檢別傳云：佛在祇樹園中，樓至比丘請佛立壇，為結戒受戒故。爾時如來依言許已，創置三壇。佛院門東名佛為比丘結戒壇；佛院門西名佛為比丘尼結戒壇；外院東門南置僧為比丘受戒壇。初置壇日，乃集十方諸佛，于時有八百億，同名釋迦佛；十方諸佛，同名亦爾。時大梵天王造佛院內東戒壇，魔王波旬造佛院內西戒壇。壇既成已，諸佛登之。共議結戒輕重持犯等相，又議度尼滅正法相。諸佛通議曰：古有四部，今何獨無？初雖正法滅半，能行八敬，還住千年。故此二壇唯佛所登，共量佛事。僧受戒壇，佛非僧攝，有時度聖人者，亦臨僧壇，一時行事，非羯磨攝。
律論所顯，場、壇兩別，西天諸國皆立別儀，此土中原素未行事，不足怪也。今定其名實，或有異議。案僧傳云：宋文帝元嘉中，聖僧功德鎧者，遊化建業，於南林寺前園中立戒壇，令受戒者登壇於上受也。及其終後，又於壇上而闍維之。餘如下引。又翻十誦律主卑摩羅叉，答五百問，於慧觀法師亦云：壇上師僧為他受戒。餘文廣有，不復敘之。故知，壇名其來久矣。今人不識，混而雷同，平場、高壇莫分二別。誤哉！
案別傳云：佛涅槃後，迦葉結集來戒壇上，使小目連鳴鐘，召百億四天下凡聖僧眾。普集壇已，白四羯磨，罰賓頭盧及阿難罪竟，令阿難披佛僧伽梨上座，先誦遺教經，如佛約勅，諸大菩薩及阿羅漢、天龍八部皆大悲泣。大迦葉從座而起，披麁布僧伽梨，捉尼師壇，至阿難前，敷尼師壇，禮阿難已，右繞三匝；大梵天王執大寶蓋覆阿難上，忉利天主進七寶案置阿難前，魔王波旬將七寶拂授與阿難，魔王、帝釋夾侍兩邊，四天王立侍高座四脚，三十二使者隨迦葉後互跪。迦葉禮拜已，至阿難前，問訊起居，如世尊在時不異。迦葉爾時作三千八百問諸有疑事，阿難一一答之。今略取戒壇一問，餘者闕之。大迦葉問曰：汝隨如來二十年來，戒壇高下、闊狹，依何肘量？戒壇上中安舍利不？戒壇四面用何物砌？四面開階、方別多少？繞壇四面，作何形像？無石國中，土沙作不？阿難一如此卷中圖相而用答之。
初祇桓戒壇，北有鐘臺，高四百尺，上有金鐘，重十萬斤，莊嚴希有；下有九龍盤像，龍口吐八功德水。時欲受戒人至場壇所，龍便吐水灌頂，如轉輪王陞壇受位灌頂之相。故初受戒人，如佛法王受法王位，有摩尼珠光，觸受戒人得清涼樂，又表受人戒珠清淨。若諸聖人受戒之時，得通菩薩擊鐘，聲震三千世界，有聞證果，惡趣停息。凡夫受時，使摩抵比丘擊之，聲聞小千世界，此比丘有力當十萬人。其鐘臺如須彌山形，在大池中，九龍出頭，搆結盤住，諸梁柱等安龍頭上，並黃金作之。屋瓦用頗梨寶，若有受者登壇，諸龍即轉，口出香雨香雲，覆灑壇上。池之四邊砌以白玉，底布銀沙，水色清淨，甘如乳蜜。諸持戒人有疾飲者，無不除差；破戒若飲，如吞鐵汁。佛欲涅槃，水先枯竭，屋瓦飛去；迦葉結集，阿難答時，屋瓦還來，池還出水，色白如乳，然無乳味，以表滅後正法隨滅，展轉無味，如涅槃經加水乳譬，可以準也。結集問事都了，僧向王城，大鐘寶臺飛上兜率，池玉、銀沙龍王收去，水亦枯竭。今有其地，相狀都無，迷其初緣，合興壇位，故廣敘之。
壇之立名在佛世矣！此土現有群經律論，咸明王城兩處結集之相，然出沒差互不同，不妨阿難陞座為結法之元匠也！但存迦葉所問，阿難相同佛形，比丘咸疑是佛也！聽說我聞便息。如今所傳，達通悟者，不見此土，結法相者，尚自不知，況今所出，有不信者，固其常爾。自佛滅後至於正、像，結集之相，乃有多塗。初五百人，次千人，次大眾，次育王，次七百，且列五條，餘非不有，上並小乘。至於大乘，阿難、迦葉在王城廣結集，文殊師利與大菩薩，在鐵圍山略結集，並如此土諸經所說。
依名顯相，理有異儀。場乃除地令淨，無諸丘坎，俗中治場令平者是也！戲場、戰場例斯可解。至於壇相，則出地立基，四郊祠祭諸壇者是也！余案行諸壇，方基者多。唯圓丘一壇，分基九派，各施階隥，其緣如別。今之戒壇初為天造，天工巧妙，理出人謀。然佛指揮，又非凡度，故其相狀不同恒俗。依別傳云：戒壇從地而起，三重為相，以表三空，為入佛法初門，散釋凡惑，非空不遣。三空是得道者遊處，正戒為眾善之基，故限於三重也！昔光明王佛制，高佛之五肘，表五分法身；釋迦如來減為二肘半；上又加二寸，為三層也；其後天帝釋又加覆釜形於壇上，以覆舍利；大梵王又以無價寶珠，置覆釜形上，供養舍利。是則五重，還表五分法身。初佛在世，祇桓園中立戒壇訖，大梵王所施寶珠，大如五升瓶，大福德者見之，光照八百由旬；薄福德者見之，如聚墨也。如來一代，常在戒壇，及佛涅槃，珠亦隨沒。尊者大迦葉結集之時，珠復還來，阿難滅度，此珠還去。後大梵王乃以明珠替處，以供養舍利也，珠下以寶蓮華用承之，作九龍以承華足。天帝釋又奉二珠，以供養舍利，用金蓮華承足，下設金柱，柱下安師子；此之二珠結集既竟，並各不現。帝釋二珠，今在忉利天歡喜園中，供養般若波羅蜜。今時諸處立壇，既無珠可供養者，隨力作二明燈。若石若木，常在壇前，高於上層，令光明遠照，上下通曉。其壇上鋪石為地，每有受戒之候，西南角別安高座，使比丘登之；登或艱阻，時大梵王於南面西階道西，化作鐵莖銀龍銀蓮華，開合轉關，華葉相接，對鉤欄上，共高座相當，令使登者而無躓礙。祇桓既殄，斯蹤亦絕，然今後作者，則而施之。
近以乾封二年九月，中印度大菩提寺沙門釋迦蜜多羅尊者，長年人也，九十九夏來向五臺，致敬文殊師利。今上禮遇，令使人將送，既還來郊南，見此戒壇，大隨喜云：天竺諸寺皆有戒壇。又述烏仗那國東石戒壇之事，此則東西雖遠，壇禮相接矣。其壇相狀，下之二重以石砌累，如須彌山王形，上下安色道。四面壇身並列龕窟，窟內安諸神王。其兩重基上並施石鉤欄，欄之柱下，師子神王間以列之。兩層四角立高石柱出於壇上，柱外置四天王像，既在露地，並鐫石為之，使久固也。四角欄上，石金翅鳥銜龍於上，表比丘既受戒已，常思惑業而制除也。戒壇周圍布列神影者，表護持久固之相也。斯並大聖之羽儀，生善之弘道，備舒圖傳，具列儀容，各有名號，義難隱伏，事須標牓其名，顯置其狀，則使見者發心，識幽明之協護矣！
今案：梁高祖勅釋寶唱著神鬼錄，凡有三卷。故其序略云：自如來出世，至教博遠，天龍鬼神莫不迴向，故能奉侍三尊，擁護四部。凡諸鬼神各有依住，故依地之神名曰堅牢，乃至寺塔山林河海風雨，如長阿含經，並依止所往而守衛之。今前列護佛塔神名，多出華嚴、灌頂、孔雀王、賢愚、大集、大智論等，以繁文故，於此總而敘之。神名跋闍羅波尼。神名婆里旱。初堅固光曜神、二日光曜神、三須彌華神、四淨雲音神、五阿脩羅王神、六勝光明神、七樹音聲神、八師子王神、九淳厚光藏神、十珠髻華光神。右十二金剛力士神王，依雜阿含經。金剛神持金剛杵，猛火熾然，經律中亦說：八金剛神，列侍四面。又云：五百金剛，常侍衛佛。如華嚴經：諸金剛神與微塵數力士俱，久發誓願，侍衛如來，住持遺法。
今據文求相，不言戒壇，然此戒壇即佛塔也，以安舍利。靈骨瘞中，非塔如何？迷名固執者不足言評。重為提示，原夫塔字，此方字書乃是物聲，本非西土之號。若依梵本，瘞佛骨所，名曰塔婆。此略下婆，單呼上塔。所以經中，或名偷婆、窣堵波等。依如唐言方墳，塚也！古者墓而不墳，墳謂加土於其上也。如律中：如來知地下有迦葉佛舍利，以土增之。斯即塔婆之相狀矣！今戒壇安佛舍利，層基標別，四列神影守護顯號，固其然乎！前十二神常守護佛塔。
下層下據地，壇有五階，階列二神，故有十也！以下層為戒壇基本，其猶金剛，故以十金剛依階而位列也！
下層四角大神，所謂金剛力士、金毘羅、散脂，並護佛塔，故峙列四隅，以護持本也；東南角神名跋闍羅波尼；西南角神名婆里旱；西北角神王名金毘羅；東北角神將名散脂。下層南面二階，東畔階道；西畔階道。東面一階道；西面一階道。北面一階道。
第二層上四角大神，所謂四天王也，常護佛法及以眾生，豈唯壇塔而在情外，故須造立儀像，依方隅而列之。東北角天王名提頭賴吒，領乾闥婆及毘舍闍眾，住東弗婆提洲。大智論云：四天王並壽九百萬歲，各有九十一子，皆護佛法。其王領四神軍主，出灌頂經，下同今配。
戒壇第二層基，東面兩階各二神；南階道二神，北階道二神。東南角天王名毘婁勒叉，領鳩槃茶及薜茘多眾，住南閻浮提洲。所領四神軍主，配南面二階各二神，東階道二神，西階道二神。西南角天王名毘婁博叉，領諸龍及富多羅眾，住西瞿耶尼洲。其所領四神軍主，配西面二階各二神，南階道二神，北階道二神。西北角天王名毘沙門，領夜叉及羅剎眾，住北欝單越洲；多來閻浮提，其王手中掌擎佛塔，古佛舍利在中。佛在時，令其持行，所在作護，佛法久固。又令天王威德勢力領四神軍主，配北面一階邊各二神，西邊二神，東邊二神。依賢愚經，此等鬼神皆名夜叉，形色青黑，眼赤如血，鉤牙上出，頭髮悉豎，火從口出。經雖如此，及論顯相，義須別態，不可一像。其第二層上，四面七階道頭各有二神，則十六也！必須其名，可如灌頂經。四天王所部諸神，隨名便配，且存前數，何由可盡其數量也！
兩層色道內龕窟中神，經中大多，今依孔雀王經，明七星神，依方守護；其上層中安窟既少，可列七星神，配坐窟中；然二十八星神出沒增減，常行於世，有大光明，深能利益。東方七星神名：基栗底柯一、虜喜尼二、麋梨伽尸羅三、阿陀羅四、不捺那婆脩五、弗沙六、阿沙離沙七。南方七星神名：訶可一、雨頗二、求尼三、訶莎多四、質多羅五、莎底六、毘釋珂七。西方七星神名：阿㝹羅他一、折沙他二、牟藍三、弗婆莎他四、欝多羅莎他五、阿毘止六、沙羅波那七。北方七星神名：陀薾他一、捨多毘沙二、弗婆跋陀羅三、欝多羅跋陀羅四、離婆底五、阿雖尼六、婆羅尼七。右二十八神，方別七龕依名位列。至於下層亦有龕窟，約方開影，其量則多，臨時分像，依優波斯那呪經及灌頂經。神名極多，亦依方住，至時檢經，隨龕多少，就列名號，為存繁文，故略不出。
最上第三重，止高二寸，表二諦也；欲明諸佛說法常依二諦，用表受戒出家者，必知二諦為宗歸也！何者？以身、口二業，動必依相，相為俗有；心行所期，離相為本，本為出道之所依也！故二寸為準的量相。上壇四角各立師子，背上有孔，欲行事時，必施尊儀，上安帳竿於孔中也！帳之莊嚴隨力所辦。上壇畟方七尺為量，以表七覺意也！三乘入道不越三十七品，於此品中，七覺意在道思擇，其功最高，故在上而列也！壇外四周一丈內，種四時華藥，已外植華樹八行，種種莊嚴。依善見論云：戒壇極小，容二十一人。此據出罪之相也。然亦不分壇、場之異也！
檢別傳云：比丘受具戒壇初結之時，釋迦如來召十方諸佛；時須彌燈光明王最居其長，身長五丈，欲立戒壇三重，重高佛五肘，表五分法身。釋迦如來云：娑婆世界眾生少見少聞，若依佛五肘為量，恐生疲怠，無由可成，減同迦葉佛二肘半量，則易成就。所以取佛肘量者，以諸佛肘骨並是金剛，闍維之時，肘骨不灰，全堅舍利，所在流化，故壇身量取佛肘以定之；欲令比丘持戒堅固如金剛而不壞也！戒壇亦爾，雖經劫壞，而常存故。
檢釋迦如來一肘，則中人二肘，如來在世倍人；人肘長唐尺一尺五寸，則佛肘三尺；佛肘既長二肘半，則唐尺七尺五寸也！又云：準迦葉佛肘為量者，則又長於釋迦肘矣！依今北天竺東石戒壇，縱廣二百步，高一丈許，此則隨時不定；今且從釋迦丈六為言，其下層從地起基，高佛一肘，則唐尺高三尺也！謂在色道下座身為言，餘亦同之。然此色道上三下四，唯多出為佳，以在露地，色道廣覆，而風雨不至，諸窟神王久而得固也。如今浮圖出檐，可不然耶！不得過於一肘者，恐地裂故。又表比丘於壇受戒，制心專一而不散亂也！其第二層高佛一肘半，則唐尺四尺五寸也，同轉輪聖王初登壇上受灌頂之時壇度也。其第三層高二寸者，以佛指二寸為量，則當中人四寸也。
今北印度烏仗那國東千餘里，度鐵索橋至烏仗那舊都，其地平坦，名果皆備，即古轉輪王之果園也，有大石戒壇焉。佛滅度後三百年時，有大阿羅漢優樓質那者，威德巨勝，於園北山石崖造大寺，南北周院五十餘里，僧所住處一十五里。請彌勒尊者為指揮之，役使工匠，經三百年，以大神力住諸人壽。五重精舍，純石為之。最上重者高三百餘尺，中安栴檀像，相亦如之；乃至下重安赤銅像。今上四重皆閉，非凡所幸；而石若琉璃，內外映徹，人從邊過，照見藏腑。其下重者，今人受用，四周華果列植充滿。東有石壇，縱廣二百餘步，四周石欄雕飾難言；基上平鏤，奇態轉勢，高可一丈。上壇中心安佛舍利，覆釜在上，如前所述。受戒之日，如上集僧，別施高座，先誦遺教經，諸比丘聞皆悉涕泣。及受戒訖，又誦遺教，其事見在。往往有僧，從彼而來，玄奘法師西域傳中，略述大栴檀像事，而不辨其緣由。至於戒壇，文事蓋闕。豈非行不至彼，隨聞而述，不足怪也！
今約祇樹園中，總有六十四院，通衢大巷，南有二十六院。
三門之左右大院：西門之右六院；
東門之左七院；
中門之右七院；
中門之左六院。
繞佛院外有十九院：
中院東門之左七院；
中院北有六院；
中院西有六院；
正中佛院之內有十九所。
余以恒俗所聞，唯存聲說，附事經論，則紛然莫舉，豈非信文誦語，不存行事，徒喪生涯，於道何益。所以每事研覈，文質相師，隨有作業，名實非爽。雖加砭石，久弊膏肓，空費言時，卒未悛革。故示見圖，開張視聽，更有廣相，如別所存。今略顯之，且救恒要，庶或值者，知其致焉！
原夫戒壇之場，隨依大界僧住，不可恒準方隅，不定東西。多以東方為受戒之場，由創歸於佛法之地也！西方為無常之院，由終沒於天傾之位也！從多為相，餘則隨機。其初壇下層縱廣二丈九尺八寸，中層縱廣二丈三尺，上層畟方七尺。
余所撰祇桓圖上下兩卷，修緝所聞，統收經律，討讎諸傳，極有蹤緒。然五大精舍，佛所常遊，祇桓一代，最住經久，故二十五載弘化在茲，四藏、五部咸稱舍衛。故一佛化相，事迹極多，備在本圖，故此存略。致諸教中，樹立祇桓，開化元首，總而會之，大有科要。如賢愚經，初搆祇栖，在八十頃地中，布金買地。舍利弗角神通，力伏外道六師，與須達捉繩，經度精舍，或喜或憂，如常聞見。又曰：汝於毘婆尸佛乃至迦葉，為佛起寺，而蟻生不絕。生死長遠，唯福為要。以栴檀塗佛窟，別房住止千二百處，百二十處別打犍稚。如是云云，廣文如彼。
又檢聖迹記云：繞祇桓園有一十八寺，並有僧住。又別圖云：祇桓一寺，十字巷通於外院。又云：寺有二門，一南一東。又云：寺有五門。又云：七日所成，大房三百口、六十餘院。案北齊靈裕法師述，具明諸院，大有準的。又案別傳：祇桓一寺，頓結三壇，今雖荒毀，不妨初有。自爾至今，千七百載，前後重造，凡二十返，形相不同，不足可怪，且據元始，如前略存。
今明東夏創立戒壇之源。梁僧傳云：昔宋文帝元嘉七年，有罽賓國沙門求那跋摩者，梁曰功德鎧也。越自南海，來達楊都，文帝禮異恒倫，號稱三藏，譯出經戒。甞遊南林寺，見竹樹扶疎，便有終焉之志。乃於寺前園中立戒壇，令受戒者登壇上而受也。人有疑其得道者，密以華布諸僧座下，唯跋摩所坐者，華更鮮榮。預知亡日，端拱而卒，手出遺文，云獲二果。仍於戒壇上焚之，咸見一物，狀若龍蛇，衝煙上天。
至元嘉十一年，有僧伽跋摩者，時號三藏法師，與前三藏同至楊都，為諸僧尼等，於南林寺壇重受具戒。于時祇桓寺僧慧照等五十人，影福寺尼慧果等三百二十三人，同從重受。有慧義法師，稟性剛烈，不耐諠黷，謂三藏曰：大法東流，傳道非一；先賢勝哲，共有常規；豈獨改異，何穆眾望？答曰：五部之異，自此常理，相與棄俗，本為弘法，法必可傳，何忤眾情？又問曰：夫戒非可見之色也！頃見重受戒者，或依舊臘次，或從後受為始，進退之間，足致深疑？答曰：人有二種，故不一類。若年歲不滿，胎月未充，則依今受為初。若先年已滿，便入得戒之位；但疑先受有中下心，理須更求增勝而重受戒，即依本臘而永定也。又問：自誓不殺，身口已滿，有何不盡，更重受耶？答曰：戒有九品，下為上因。至於求者，心有優劣；所託緣起，亦自不同。別受重發，有何障礙？五戒、十戒，生亦各異，乃至道、定律儀，並防身、口；不同心業，有一無二也。如是云云。又問：三藏昔存之日，布薩僧事常在寺內；及論受戒，何為獨出邑外等，咸是善法，何以異耶？答：諸部律制，互有通塞，唯受戒法重，不同餘事。以餘法不成，唯得小罪，罪可懺悔；夫紹隆佛種，用消信施，以戒為本，若不成就，非出家人。障累之源，斷滅大法，故異餘者。於是慧義欣然無言，遂令弟子慧基等渡蔡州岸，於船上受戒。
今通檢別傳諸記，南國諸方戒壇非一，宋都一壇如上已辨。東晉法汰，道安法師之同學也，生知天授，先於楊都瓦官寺立壇；晉支道林於石城沷洲各立一壇；晉支法存於若耶謝敷隱處立壇；竺道壹於洞庭山立壇；竺道生於吳中虎丘立壇；宋智嚴於上定林寺立壇，宋慧觀於石梁寺立壇；齊僧敷於蕪湖立壇；梁法超於南㵎立壇；梁僧祐於上雲居、棲霞、歸善、愛敬四寺立壇；今荊州四層、長沙二寺剎基下，大明寺前湖中，並是戒壇。以事覈論，自渝州已下，江淮之間，通計戒壇三百餘所；山東、河北、關內、劍南，事絕前聞，經傳不錄；故使江表佛法，經今五六百年，曾不虧殄，由戒壇也！以戒為佛法之源，本立而不可傾也！故使中原河之左右既不行之，由此佛法三被誅除，誠所宜也！又江漢之間，英靈間出，山川秀麗，見便忘返者，土地之使然也！人依外報，故使外報既勝，內智亦奇，致諸賢達之士，通鑒輔臣，詳度佛教，深有可歸，必無敗壞之理也！可謂江漢滔滔，南國之紀事雖聞於往代，語迹見於今乎！中原兩河晉氏南渡之後，分為一十六國；以武猛相陵，佛法三除，並是獯鬻之胤；本非文國之後，隨心即斷，故其然乎！所以戒壇之舉，即住法之弘相也！餘則略之。
善見云：戒壇上不得立房，縱使王立，有慚比丘剔壞，餘材草送住寺比丘，唯置佛殿及樹木也！據斯以言，明是法住之處，非人所宅。
依僧祇律，戒場初立在大界外，後有過起，方徙於內。四分律中，戒場在內，文云：眾中四僧事起令眾疲極，佛令結戒場。若在界外，本無所妨，何勞於眾？故知在內為定。然須辨了三相，決絕無疑。妄指山石樹林垣牆崖坎，曾非目閱其分齊，隨語漫喚其東西。自唱尚迷，於他豈識，相從誦語，於事多昏。鈔疏極詳，臨機便用。斯之惡習，並是舊迷，幸願改張，絕其常習；若不革者，今生既爾，後代亦然，何由可出？
今依法結已，則四處集僧，各御眾法，都不相妨：一、戒場內集，二、場外四周空地集，三、大界內如常僧集，四、大界外集。於四集中，二是作法界，二是自然界。由界限約相，可隨方作業，並得成就。以前識四界，限域灼然，故有四集，各不相攝。言雖繁重，事則唯單，深可誡之。
今見講解諸家，並依古疏，先結大界，却結戒場。便云：我依律文，先後如此。此不知教之次第也！原究律文，初大眾創集，莫識界之分齊；故初約自然，次約大界；後為眾集法多，數數勞倦，故聽立戒場；是知事起先後，不言結法先後也！何為妄執律文，橫生五過，佛有誠教，當隨義分。今若先結大界，未分戒場，約何法制，以分兩界？雖預開空域，終是無法之地。故佛制戒場，先以法限，後圍空地，外以大界繞之，此則法法相隔，無錯涉之非也！故五分律云：應先結戒場，後結大界。若先結大界者，當捨已更前結之，然後唱相結大界也！毘尼母、善見二論，亦同五分先後之文。今猶有人，先結大界者，此不見諸部明文，直信意言，都不領解。
五百問云：先結大界，後結戒場者，如卑摩羅叉律師云：於中受戒，恐無所獲。又卑公云：若先不知，同於未制，賴有此路，則通僥倖。斯言抑揚，成敗難惻，僥倖非分遇福之言，先結戒場，不虛功受，無疑於戒之有無也。覈論作法，備分三相：一、戒場外相，二、大界內相，三、大界外相。此之三相並入羯磨立法之分齊也！皆定其方維，刻其分齊，標、相、體別三位歷然。標則不定其內外，相則隨標而位立；及論界體，必在相內。先須考定，具識楷模，然後加結。言又繁重，誠舉多迷，五百問中：受戒值天雨，若移戒場屋下者，先解大界，却結戒場，後結大界方得。
戒場為諸界之本也！先於自然集僧，僧有不集，結無成就；故作法者初必審悉，於諸自然界中，子細窮考；有僧普集，不得受欲。事雖麁現，臨事多迷，遺略不集，僧便別眾。結既不成，妄稱有界，盡於來際於中受法，徒枉自他虛行一代。豈唯此生，來報果集，還遇無界而受具足，可不然耶！
今欲行事，並約標界。戒場大小從界者，多由場小於自然，故約自然而集；三唱外相，白二結之。次結大界時，引五六比丘出場外空地，入大界體中，依界標集僧；三唱大界內外相，白二結已。至明日先解大界，次解戒場，還如前結。集僧遠近，楷定如前。此更須審悉，一定之後，盡於來際未須解。故比人行事不行重解、重結之法；西梵現行此事，以初結界已，惡鬼被圍不得出界，極苦惱故，佛令為解，使其得出，重更加結。以如法故，善神方集，故使律中界內有鬼神廟屋。五分云：結界通取聚落，護諸俗人，不為非人所惱等。其事符同。
成敗之相，其用在人，人兼明昧，故事涉興毀。是以謹慎之士，不自師心。雖於戒相分明，不妨臨用迷忘，是以律文統約，有陵犯處，並開迷忘。至於結界持護，必須是非通顯，若疑、若誤，捨而重加，豈非敬慎之至極也！今行事者率多輕略，不審界之遠近，莫顯僧之別同，欺罔佛法，妄稱僧傑；誦文不識綱目，目覩不識是非，飾詐抱迷，輒興搆結。今略示數相以顯是非：
一、約相集僧，則識僧之真偽，一一人中以五十餘法簡定之；不入簡者不足稱僧，則非作法之匠也！簡法如律鈔中。
二、依相三唱，必審標、相分齊，尺寸灼然，入則有足數別眾之儀，出則非二相之攝也。今時往往有結二界，不集相外之僧，直將五六人往場相地而結者；或於場內通唱二界三相已，具加二界羯磨者；或有場內通唱二界相已，隨界而結者；或於大界內不入場中，遙唱場相而結者。如五分中：不唱方相，不成結界。今隔界虛唱，全非正法；唱不明了，不知分齊，咸名不唱，界結不成，如是類知，並是約界分齊之是非也！然大界、戒場並須成就，事不獲已，大界不成，乍可以無界之場得受戒也？戒場不成，大界雖成，終是無法之地，何有得行法事！故勤勤作業，戒場為初，必須依法取成，不得依俙作法，朦朧謂是。僧曰知法之人，可不思之！取名棄實，言又繁矣，臨事多惑，老叟重言，固其宜也！
三、明事義，即結界也。界有大小之差，地分內外之別，先須曉了，後方就法。
四、謂作業，即羯磨也。不但一僧獨誦，並須通眾具解，有不解者，非足非別；以闇昧者，莫知和忍之緣，孰識同別之相，故非二攝，不集非咎。
作業成敗，必約四緣，謂僧界事法，如上備列。持律之士，務學在斯，闇此四緣，不足登壇位也！故十誦云：作羯磨者應分別云：是白、是第一羯磨、第二羯磨、第三羯磨；如是分別。其聽作者，莫餘覺、餘思惟，應心心相憶，念此白、此羯磨；如是分明。故佛世執法，猶行五非，豈是不學無知人耶？臨機心境迷忘故也！
夫立非常之相，以顯非常之法，法即戒也。戒為出道之基，定非入俗之致。律云：所以立戒學者，為除三毒令盡故。所以立非常壇相，以動恒俗之情也！今不行壇事，隨緣而受，則心志蒼茫，如顯如晦，何能發法界之律儀？定獲無記之虛福也！故論云：欲受戒者，先於有智人所，令於萬境上起慈護心而發戒也！今不存此，臨集僧訖，正行事時，但云：汝發上品心得上品戒。沙彌素無識性，教授曾未討論，空雷發於上天，絕雨流於下地。故博考眾說，立斯軌儀，非出師心，並從聖授。今末學者經傳罕聞，鏗執生常，驚怪斯作，復何可怪？並由耳目之所不該，足趾之所不蹈；若曾該蹈，復是生常之恒法，統而括之，可以論廣也！
登壇授受十師行事相余見行事，叢雜交謬，和上二師纔有相狀，自餘尊證都無異倫。原夫證師證戒功用，則三師一同。三師各有行事，證成由十師得，遂有初戒。列坐昏若海遊，高視而望眾儀，遠聽而詳羯磨，乃有一乞、三乞、唱乞。三一不分、一白三說錯脫，曾無指斥，俛首送默，是非俱顯，默然端坐表和，同別咸言和合。若斯御眾，誠在三師，有見非違，即須彈舉，無宜妄稱大物，是非不撓其心乎！確須七證卓明，何勞更繁隨喜，故中土受戒，止須十人登壇，諸餘隨助，浪僧臨時，下層亦有，故於儀首，重而列之。
初十師登壇相，其教授阿闍梨當執香爐前引，從南面下層東階道，接足而上至層上，東出北迴，繞壇一匝；上座在西頭，當佛前禮三拜；十師卓立，具修威儀，廣運心想，請十方現在諸佛、諸大菩薩、聲聞僧眾，普會戒壇；天龍八部遍滿虛空。以佛在時，多行受戒，咸陞壇上，雖非羯磨僧數而行，善來戒法亦同具戒。佛滅度後，行事聖僧羅列佛像，擬佛在時故也！亦使僧法有依，非佛不可，故置靈儀，不徒設也！
第二重壇上西行，南頭置一高座，次設三虛座：一擬豆田邪菩薩比丘，二擬樓至菩薩比丘，三擬馬闌邪菩薩比丘；以三菩薩比丘請佛立受戒結戒戒壇之首，於戒有功，故列三虛座以處之。十師運想已，教授師執爐，引眾面西却行，取上層西階道，接足上壇頂；東轉北迴，繞佛一匝已，至三空座前，一一禮已，依次而坐。其高座者，先差一僧令陞座已，誦遺教經；此時應打犍稚，多燒名香，讚唄功德；所集之僧，無問大小戒，普至以聽遺教。於上下二層依位坐已，令維那引欲受戒者，至南面東階道下，面西而立；威儀教授師從南面東階却下，引向西階道上，至下層上便東迴北轉西出；又東面北作行，禮佛三拜已，互跪聽經訖；維那又引至南面東階，却行而下，出界外行立。若未解威儀折旋俯仰者，令知法維那一一指授，庠序弘緩，引而行之。
及問難之時，維那一一引至戒場內，當東階南設席，擬問遮難。其受具者至於席側，執衣鉢當東階面北而立；教授師從南面東階却下，具修威儀，令眾可觀。故律中執持威儀，不失法度，如頞鞞比丘以威儀而伏邪道，故知威儀肅物，來自久矣！彼至問席所敷座坐已，仍取受人衣鉢訖，令其脫屣上席；先取尼師壇，為受持已，令在上坐；又取安多會，為受持已，令在身著；次取欝多羅僧，為受持已，令於上披；又取僧伽梨，為受持已，如前幞之。教彼人云：此三衣名，唯佛法有，九十六種外道所無，何得不敬？故坐具尼師壇，如塔之有基也；汝今受戒即五分法身之基也，良以五分由戒而成；若無坐具而坐汝身，則五分定慧無所從生，故坐具如塔之基也！三衣斷三毒也：五條下衣斷貪身也、七條中衣斷瞋口也、大衣上衣斷癡心也！如是廣之，隨時說導。問難遮訖。此受持衣，諸部並在問難前，今時在受戒後，無文可出，不足行用。
彼教授師如常威儀，從下層東階上，至層上西迴；至第二層南面西階上，向東迴；當佛前禮三拜已；東轉北迴，至羯磨師前，相去舒手及處立。作白召已，至南面西階上召之。依師召而上，便引欲受戒者，向三上座坐處禮已，次又一一禮十師竟，威儀師令於羯磨師前互跪教乞戒。彼復座已，羯磨師依法單白，問難已，和僧羯磨與受戒竟，令於十師下互跪，諸受具人總了，一時就佛前面北，互跪更聽遺教而立住；其教授師執香爐起，至西面北階頭立，引十師下階，循下層上面南出東迴面北，當佛像前禮三拜立住；維那又引新受戒人從東面南階却下至地，北出繞壇迴至南面下層西階下，東迴面北禮佛竟立住。師僧見新受戒者來，便從下層東階下南出，雁行相待於華林間；新受戒者從後而行，至場地林間，方令受戒者在前。教授師引十師出場門入大界，如常所止。此之威儀，聖所行法，法隱既久，執生常者，謂是新儀，幸詳之也！
余以乾封二年二月八日及以夏初，既立戒壇，仍依法載受具戒。于時前後預受者二十七人，並多是諸方，謂雍州、洛州、虢州、蒲州、晉州、貝州、丹州、坊州、隴州、澧州、荊州、台州、并州，如是等州，依壇受具；故引大略，知非謬緣。諸有同法之儔、遊方之士，聞余創建，興心嚮赴者，略列名位，取信於後。
自外不備列名。至如終南山大翠微寺等諸沙門，及巖隱野居追朋問道之賓，翕習容裔，整帶而赴，高壇觀行，禮度折旋，而鑒其敬仰者，或在空外界中，送心隨喜，佇立合掌，而欣其威儀者，將有百計。行事既了，維那引至僧住堂中，列坐飯之。諸有清信士女，崇扈之鄉，來者滿院，皆合掌隨喜，立而稱善，亦一塗之造化也，追萬古之清塵焉！
案結界之地也，隨其限域，下至金剛之輪，雖經劫壞，終焉莫毀。如諸論說，佛法將滅，結界法失；有論者言，先結不失，後結不成，斯為定義。今案諸傳說，天竺印度咸有聖蹤，並經多劫，於今見在。至如八字捨身之事，子女流血之徵，破骨出髓之苦相，布髮掩泥之遺緒，端然布設，開迹如初；以此往徵，界結非沒。印度諸師，相從二釋。初言結界聖相並是神功，災劫焚漂斯為俗有，俗非壞道之法，故道法恒存，致使前相於今不絕。有論師言：斯是佛之化迹，所在弘利終期不灰。所以三災起時，淪亡從於大地，為空、為水，蹤緒罕尋；世界後成，所有故處還依舊立，故此聖迹儼然如初，不足怪也！如彼色、欲二界，咸化為空，後成立時，如前置立。眾生業力一不思議，佛之流化二不思議，豈以凡謀奪于聖慮，故結界堅住，必無所損。
問曰：若如所述，賢劫四佛，咸有舊蹤，立寺結界，僧之常法，今時立相，豈不與舊界相重？重結不成，作法敗矣！如何釋之？答曰：隨一佛化，一佛之僧，何有能仁之子，與飲光為資乎！各師所師，故非別眾。即如釋尊一代，僧具六和，一見不和，兩不足數，各結各部，類例見聞，故知前佛之僧界，不妨後佛之行事也！故律鈔中，五種互結，各不相妨也！然前佛之遺基，後佛皆就而興起也，如舍衛祇桓之地，九十一劫常為佛遊，身子覩蟻窟而興悲，事可知也！自餘更有，辭繁且略。
維唐乾封二年仲春八日，京師西明寺沙門釋道宣，乃與㝢內嶽瀆諸州沙門，商較律儀，討擊機務，敢於京南遠郊澧福二水之陰，鄉曰清官，里稱遵善，持律眾所建立戒壇。原夫戒定慧法，眾聖之良筌；攝律善生，三佛之津導。是知戒為入聖之本，為出俗之基；皇覺寄此而開權，正法由茲而久住。所以四依御㝢，必祖戒而啟蒙泉；五乘方駕，亦因戒而張化首。自法流東漸，居七百年，戒場之壇，名實乖爽，律、論所顯，場、壇兩馳，各備機緣，隨事便舉。有晉揚輦南林戒壇，德鎧聖士厥初基搆，中原正偽，蔑爾無聞，有以大界為戒場，有以平場為壇上。斯由法被三廢，後興在於覊縻；或由師心獨斷，討論絕於經教。若夫創置戒壇，專弘戒本，良由律儀所攝，用統有、空；約情充仞於大千，論法該通於六位；陰、入、界、處，莫匪戒緣；上聖下凡，咸資戒護。遂使小戒、大戒，開行業之始終；有願、無願，顯因心之漸頓。經敘菩薩戒聚，非白四而不生；律明聲聞正禁，因十僧而克果；若欲行斯羯磨，要假壇、場，故以戒法為名，全是淨行之本。大界初興，僧法兩設，至論作業，戒場則多，此則僧住、法住，各有其致。
今立戒壇之場，備依教旨，豎三標而分兩界，圍空地而絕錯疑。先結小界為場壇之本，依自然而集僧，曉同別之殊致。三述戒場之外相，白二約而結之，故使三階肅而峙列，委登降之接足；四維晏而在隅，識辰晷之斜正。後結大界，僧出戒場，隨相各集，別唱別結，因使四處僧事無乖別之蹤，六和顯德有乘權之務。作業成遂，七萬之歲不亡；德僧自在，三災之變無沒。由斯以言，戒場之舉不徒設也！成，則佛法常住；壞，則正教淪亡。此言匪妄，又彌慎也！是知受隨二戒，寄斯地而克隆；持犯兩儀，亦因茲而還淨。故經云：若無此戒，諸善不生。諒是定慧之本基，誠即業惑之良藥也！比人行事，輕斯者多，不築壇基，隨宜授受。或妄結小界，曾非難緣；或輒居佛殿，僧皆背像；或在空迴，或在村坊，迷昏別眾，誦文徒結。斯塗紛糅，無足敘之！故僧傳云：中國僧來欲受戒者，揚都行事，並在江舟，別結而受。有問其故，答曰：結界法本，同別難知，故於舟中，相絕非難，說戒等法不成乍可。
夫欲住持正法，弘護聖儀，斷絕煩惱，非戒不得脫，非界地戒業無依。虛承剃染，心無聖法，徒喪一生，終淪萬劫，豈不累於自他，虛為釋尊之種也！故彼梵僧勤勤若此，此生死人平平若此，彌天所誡，可不思哉！有人聞結，驚而私誚。余告之曰：非敢立異，斯乃一同，經教具周，人不行爾。竊以淨教所詮，依法為本，文明四說之印，遺誥三藏之功；順則揚三寶之初秋，違則滅四僧之後轍。文云：戒場極小容二十一人，明壇上之廣量也；應至舒手及處，明壇非覆障之內也；應留中間，明二界非相接也；先結場已，大界繞之，明初後之軌儀也；但置佛殿，明僧寶之所依也；若有僧住，有慚剔除，明有羞僧弘崇戒護易成就也。文有臨壇師，壇上僧則非場地之恒度也，此壇唯存戒住；今則多有僧住，固可詳諸誠教。若斯義難隱忍，所以狀白敘搆，業業兢兢，晨夕讎校，仰遵遺寄，輒備通引，永垂無昧云爾。
原夫戒壇之興，其來久矣！肇於祇樹之始，流漸淮海之陰；開佛化之羽儀，扇仁風於寰㝢。遂得定慧攸託，非戒無以成基；業行是依，必律儀方能堪濟。其德既廣，非恒地之所任持；其績既高，豈常務而能搆克！故使於僧院內別置戒場，又於場中增基列陛；階除四布，壇塔高嚴，幽明之所監護，凡聖於焉景仰。集僧作業，經三災而莫虧；登降受行，歷萬古而長騖。是則慈化弘遠，誠資戒德之功；煩惑廓消，咸假場壇之力；統其績也，豈不盛哉！若不式樹旌銘，將何啟其津徑？略述所緣，其辭曰：
幽關未啟，妙茲弘導，匪藉能仁，誰其覆燾？覆燾伊何，諒惟戒力，三聖位隆，四生仰極。昏谷作梗，煩勞莫息，緜茲長往，於何取則？在昔給園，皇覺顧命，創築場壇，開敷嘉令。金河既竭，玉門高映，道流淮海，南林一盛。周發靈臺，漢徹明堂，事遵往帝，締搆餘皇。戒壇式緒，時惟法王，用隆化本，永永無疆。爰有英達，厥稱僧傑，德懋時雄，智包髦烈。齊梁作，緇素垂節，廣樹法場，橫張像設。是號文國，山夷海截，有惑斯宗，人坑法滅。中原失緒，三犯凶咽，仁祠奄室，法侶興悲。考定斯咎，明壇靡基，敢遵往則，式表離辭。永鎮終古，茲文在茲。
維大唐乾封二年歲在丁卯孟夏朔日，京師西明寺沙門釋道宣，與諸嶽瀆沙門，會于前鄉之道場，平章法律，仰惟三聖垂教以戒為先，四生歸德遵塗莫絕。遂使住法六萬之壽，作化在於律儀；時經三變之秋，啟務資於定、慧。所以敢承餘烈，克搆場壇，陳瘞靈軀，鎮茲福地。冀願皇覺慈照，景業統宇宙而無疆；垂裕含光，神功諒堪濟而逾遠。序之不足，略為短銘。其辭曰：
皇矣正覺，作化在三，戒為良導，萬善攸談。氷涼于水，青更逾藍，非斯組織，餘則誰甘？嶽瀆法儔，乘時蔚峙，板築福壇，猶登岵屺。戒護是陞，幽明咸履，悠哉後裔，則為高軌。敢述時緣，遍流芳紀。
荊州等界寺沙門無行，觀化秦川，遇茲盛集，贊而述之。
余等登趾荊岑，搜玄秦嶺；承律謨於上德，聞所未聞；稟清範於靈壇，日新日損。是以皇覺慈訓，弘之在人，祇樹高風，幽心祥感。幸逢嘉會，瘞靈骨於福壇；玄綱載維，想德鎧之非遠。不勝手舞，景仰神光，敢述玄猷，乃為贊曰：覺智圓明，應物唯靈，非滅示滅，無生現生。為人演法，三學開津，場壇肅穆，戒德氤氳。金河晦影，鶴樹澄神，能仁散體，多寶全身。奇光昭晣，嘉瑞攸陳，二端尚在，八斛猶均。厥後無憂，爰初啟信，近護分光，靈墳是鎮。靈墳現奇，震嶺標基，扶風散彩，淮海騰輝。粵自荊岫，尋真太一，希世之風，載揚茲日。壇模山像，登頓有秩，鎮以遺身，幽誠云畢。願言遐曠，克念崇尚，識鏡澄明，心河靜浪。庶劫石之方消，覿神珠於妙相。
余以乾封二年二月八日，創築戒壇，四方嶽瀆沙門尋聲遠集者二十餘人。至於夏初，眾侶更集，載受具戒，多是遠人，京寺同學，咸來觀化。余以法利希行，恐有乖忤；和悅上下，務成為先。有京師西明寺真懿律師，今之律匠也，彭享勇銳，最所忌情，恐東迴左繞，傷俗之行事也。余諭之曰：律師勿見東迴左繞以為非法耶！此天常之大理也。人惑左右，習俗罕分，深願體之，勿慮非咎。便答余云：此不敢怪也。吾昔見大莊嚴寺大德恭禪師若行道時，必東迴北轉，此為右繞。彼告吾云：子不見俗中城門耶，東入西出，咸言左出右入也。如是云云。
行事之家，觀時制度，餘方不為清淨，則不行之。余七十暮年，脚疾摧朽，顧求法者，不遠關山。今秋氣已清，客心飛舉，將事終天之別，必爽載面之期，力疾集之，用為送終之贈也。言此飲淚，窮獨可悲。乾封二年二月十四日，於清官結大界淨地，并出淨厨誥。
吾祖之道，猶羲和昇於隅夷，則何物不明矣！幸於早年尋師問津，探賾其奧旨，時為節度僧道，而傳演之道難矣。遂守愚於開元昭慶，會證悟依止，重築戒壇，忝預校量制度。壇將成，因思吾祖戒壇圖經，真悟記主雖曾鏤板，緣兵火煨燼，深慮湮沒其道，遂遍募同袍，仍將舊本校刻流通，永彰不朽，使末代知壇制之殊勝耳。
按大唐區宇記第四卷，述興善寺聖跡後云，興善寺舊有銅鐘一口，重四千斤餘，即後周武帝所鑄，懸之禁內。邕未虧法，前每緇黃升進，必擊之以為節候。及滅二教立通道觀懸之觀內。暨隋伐京，乃賜玄都道眾。時黃巾等將移歸觀中，途經宿此寺。有僧普曠者，則剛決之士也，果敢雄熟，時輩所推。乃率寺法徒徑往爭之。立理既齊，曠便即取之。道士等望風索然自退。僧等懸之寺宇，將為重寶。形質雖小而聲甚雄亮。故法侶共目為神鐘焉。上有銘曰：天和五年歲次攝提五月庚寅造鐘一口。冶昆吾之石，練若耶之銅，郢匠洪鑪化茲神器。時屬㽔賓而調諧夷則。故春秋外傳曰：所以詠歌，九則平民無二，弘宣兩教，同歸一揆，金石冥符，天人咸契。九宮九地遙徹洞玄。三千大千遠聞邊際，銀閣應候延法侶而尋聲，金闕降真俟仙冠而聽響，式傳萬古，乃勒銘云：
九霄仙籙，五嶽真文，智炬遐照，禪林遠熏。
金鼓入夢，瓊鐘徹雲，音調冬立，響振秋分。
二教竝興，雙鸞同振，遠降天霜，遙虧地鎮。
陜河浮影，漢溪傳韻，聽響弘法，聞聲起信。
實際遐曠，通玄洞微，化緣待業，造理因機。
靈圖降彩，慧日垂暉，金河霧集，銀澗雲飛。
般若無底，重玄有門，長開久暗，永拔沈惛。
不求正覺，莫會天尊，唯命智海，先度黎元。
其文即周武之詞也。有巫者云：每見一白頭翁不離其側，似如監守。又嶻嶭山下，有人聞其詞異，乃刻二鯨桴來逮，後有維那擊之不節，遂致破毀。頻煩鼓鑄而聲終不逮。時有日巖寺沙門釋道宣因製此釋門集僧軌度圖經。序曰：
若夫擊鼓誡兵，鳴椎集眾，將欲整羣有之參差，節凡情之壅滯也。況復撞鐘擊鼓則道振三千，鳴磐撾搥則教弘萬載。聲聞雖往而風彩若新，正軌乃遙而乘機不絕，重以法螺法鼓法電法雷，莫不發越淪湑疎通視聽。斯則導幽途之明略，開至道之康衢，性相以之逾明，真俗由之通悟。若乃苦輪未靜，至人興停毒之悲，畏道靡夷，大聖懷塗炭之切，所以立斯節度，勗示蒙心。故使滅定開士，響徹而起，深禪散慮明人聲傳而入顯眾。落塵封於念後，息凍爍於目前。啓迷夢之生常，發情識之聾瞽。大小兩食，成濟在於犍槌；同別二眾，匡護由乎聲動。六時因茲而察念，七眾自此以來儀。三業寄而擒績，八部因之迥首。故得懸諸簨，處以樓臺，鐘鏞於巨細之端，鏘洋於聖凡之耳。至此器也，名實高之，應秋霜之響亮，乘鳧氏之餘則，和揚之冶，夏庭起於扈川；陜側之渦，周器鳴於晉諜。昔有飲光聖者，位列維那，豆姓真人員充日直，諸餘凡小，無足涉言，是知聖德鴻猷，意存遠舉，正績偕於下武，乘時或在上流，義網施張，陶化恒準，然則有為生滅，靜亂難常，越度乖儀，致虧名器，初學輕侮，未攝慮於心猿。前達縱迷，莫控情於意馬。忽有鐘鼓擊作，失定而發狂，攬杵振槌，神惕而心悸，是用籌諸，物議僉迷，剋念切躬，方登正度，足使濟濟，盛德緩步而應；疎鐘鏘鏘，令儀肅然而陞位席。是則六和之侶不爽於玄模，三念之徒無虧於法務，當斯時也，豈不盛哉！故知悅眾之名義歸於此。遠承遺寄，誠明在斯，圖經兩鏡，貽諸銳葉。云耳。
依法律中集僧正軌隨機用之，故有鐘磐螺鼓、竹木煙候，商量唱相，趣事便止。然約以三通，延以眾事，登機決務，如後備之。
初明三下法：
至鐘所，具修威儀誦增一偈：
降伏魔力怨，除結盡無餘，露地擊犍椎，比丘聞當集。
諸欲聞法人，度流生死海，聞此妙響音，盡當雲集此。
說此偈已，念三寶，存五眾，眾各八輩，故以四十為差。三道乘之，則一百二十為節也。今則量時約眾，粗習先模，執杵定心，虛揩十下。然始發聲漸稀漸亮，最少以二十七下為節，中多如前約之，三千威儀經極有下數，多少階降，甚有法度。莫不以三通為節，用集三乘凡聖僧也。至於律制，咸述三通，即三下也。故梁代祖暅漏刻經云：上鼓音絕，打三通，一通一下是也。又云：當觀因緣緩急先後，隨時籌度，是名波利執犍槌之法也。
次明長打法：
有罽膩叱王興師討伐，殘害極多，後悔前罪，死受千頭魚身，劒輪在空繞身，隨斫隨生，頭滿大海。若聞鐘聲，劒輪便止，因請長打，為息苦緣。如付法藏傳說。又如雜阿含經云，若鳴椎時，一切惡道諸苦悉皆便止。
齋講集眾用前三通，晨昏救苦依後長打。
此長打教興之由，隨機故有。是知三下集僧，長打救苦。故諸行者如上經云：聞聲即集，依位赴席。隨其智力，廣略緣念。據斯以言，豈在知事，通一別住，咸興正念，恩霑四趣，慈被三界。故經云：入如來室，大慈悲也。着如來衣，和忍是也。用此量心，不負遺寄。
欲長打者，如前發願，揩鐘定意，微漸發聲，準同三下。聲絕一通，為救地獄；又績一通，為救餓鬼；又打一通，為救畜生；又打一通，為救修羅，如是漸斂。量時約眾，延促多少，非智不知，漸穊漸小，滔滔容與，乃至微細，非耳所聞。經停項間，重復生槌，如前三下，最後促打兩下，號曰息槌。
大眾通知，有所作業，經律盛述，咸曰三通，有人言，長打之中具三通也，初起至大為一通，從大至小為二通，生槌已後為三通，依如本制，止在三下，即為三通。長打之說，乃為別緣，唯長為益，故非疲倦所及也。三千威儀經都摩波利即維那也，有二十五事撾犍稚，廣文如後。
三千威儀經明十二時犍槌法。
前明五事：
一、常會時。二、旦食時。三、晝食時。四、暮投盤時。五、無常。
後明七法：
一、縣官至。二、大火至。三、大水至。四、財盜至。五、會沙彌。六、會優婆塞。七、呼私兒。
惟夫慢幢難偃，三界由此輪迴；愛水未清，四惑因茲流湎。自非獨拔開士、出有至人，何能裂愛網而闢重關，質深疑而啟昏趣？有離垢慧菩薩者，道高初住，德跨八恆，假時俗之津途，發深識之嘉問。如來以無緣之勝辯，赴有待之幽情，斷五趣之蓋纏，籍五輪之禮念。所以五通、五眼，自此增修，五位、五生，承斯圓滿。蘊結中夏，千六百年，頹運有蹤，載聞東壤。洎龍朔三年，有天竺三藏，厥號那提，統括六異之宗，窮微四圍之典；九部八藏，詞無昧於自他；十諦一乘，義有歸於空色。並詳略名理，妙達宏致，來儀帝里，頻謁天庭，降厚禮於慈恩，將歸飛於海表。以此經群聖之發軫，凡眾之初心，乃出流布，傳於道俗，遂依繕寫，所在通之。恐未悉其來由，故因敘其緣致。云爾。
妙法蓮華經者，統諸佛降靈之本致也。蘊結大廈，出彼千齡。東傳震旦，三百餘載。西晉惠帝永康年中，長安青門燉煌菩薩竺法護者，初翻此經，名正法華。東晉安帝隆安年中，後秦弘始，丘慈沙門鳩摩羅什次翻此經，名妙法蓮華。隋氏仁壽，大興善寺北天竺沙門闍那笈多後所翻者，同名妙法。三經重沓，文旨互陳。時所宗尚，皆弘秦本。自餘支品、別偈，不無其流，具如序曆，故所非述。
夫以靈岳降靈，非大聖無由開化；適化所及，非昔緣無以導心。所以仙苑告成，機分小大之別；金河顧命，道殊半滿之科。豈非教被乘時，無足覈其高會。是知五千退席，為進增慢之儔；五百授記，俱崇密化之跡。所以放光現瑞，開發請之教源；出定揚德，暢佛慧之宏略。朽宅通入大之文軌，化城引昔緣之不墜，繫珠明理性之常在，鑿井顯示悟之多方。詞義宛然，喻陳惟遠。自非大哀曠濟，拔滯溺之沉流；一極悲心，拯昏迷之失性。自漢至唐六百餘載，總歷群籍四千餘軸，受持盛者無出此經。將非機教相扣，並智勝之遺塵；聞而深敬，俱威王之餘勣。輒於經首，序而綜之。庶得早淨六根，仰慈尊之嘉會；速成四德，趣樂土之玄猷。弘贊莫窮，永貽諸後。云爾。