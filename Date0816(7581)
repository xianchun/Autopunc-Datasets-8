東京大相國寺智海禪院真如禪師，諱慕及喆，姓聞氏，撫州臨川人也。齠齓依建昌軍永安院圓覺大師出家受具。後弊衣糲食，介然不群，勵志游方，遍參宗匠。晚造翠巖真禪師法席，投機去契，推為上首。始住岳麓大溈，晚奉詔旨住智海禪院。
開堂日，哲宗皇帝遣中使降香，師謝恩畢，登座，拈香祝延圣壽罷，乃敷坐，法云大通禪師白槌竟，師召大眾云：龍樓鳳閣，瑞氣凝空，五路三街，和風習習。如未相悉，流布去也。祖師西來，直指人心，見性成佛，況在會四眾盡是祖師指出底人。還信得及麼？若信得及，天上天下隨處建立，隨處利生，出沒卷舒，縱橫應用。其或未然，何妨致問。
問：香煙馥郁，海眾云致，為國開堂，如何舉唱？
師云：皇風蕩蕩。
僧曰：青山藏不得，明月卻相容。
師云：帝道平平。
僧曰：憑師一滴曹溪水，四海為霖報我皇。
師云：真個。
問：大法從來倚圣明，此日遭逢有道君。如何是有道君？
師云：坐致太平。
僧曰：八方無一事，四海有謌謠。
師云：不妨道著。
問：太平一曲，四海咸聞，不落宮商，如何舉唱？
師云：一二三四五。
僧曰：木人嶺上輕吹處，石女溪邊暗點頭。
師云：罕遇知音。
僧曰：爭柰瑞氣流沙界，和風滿帝城。
師云：刢利衲僧。
師云：若論此事，豈在如斯一問一答以順機器？諸祖妙道即不然也。何故？輝騰世界，迥絕見知，函蓋相應，絲毫不漏。當人分上，各自圓成，亘古亘今，無增無減，有佛無佛，性相常如。以此舉揚，上答皇恩。久立眾慈，伏惟珍重！
問：趙州庭柏，意旨如何？
師云：夜來風色緊，孤客已先寒。
僧曰：先師無此語，又作麼生？
師云：行人始知苦。
僧曰：十載走紅塵，今朝獨露身。
師云：雪上加霜。
問：如何是城佛？
師云：萬人叢不插標。
僧曰：如何是村佛？
師云：泥豬疥狗。
僧曰：如何是山佛？
師云：絕人往還。
僧曰：如何是教外別傳？
師云：翻譯不出。
問：牛頭未見四祖時如何？
師云：寒毛卓豎。
僧曰：見後如何？
師云：額頭汗出。
上堂，拈拄杖云：智海拄杖，或作金剛王寶劍，或作踞地師子，或作探竿影草，或不作拄杖用。諸人還相委悉麼？若也悉去，如龍得水，似虎靠山，出沒卷舒，縱橫應用；如未相悉，大似日中逃影。
上堂云：捫空追響，勞汝心神，夢覺覺非，竟有何事？德山老人在儞諸人眉毛眼睫上，諸人還覺麼？若也覺去，夢覺覺非；若也未覺，捫空追響，終無了日。直饒向遮倜儻分明，猶是梯山入貢。還有獨游方外者麼？良久，云：且莫詐明頭。參。
上堂云：僧本無積畜，且得粥足飯足，困來即便打睡，一任東卜西卜。
上堂云：看風使帆，諸人盡知，斬釘截鐵，要在當機。且道不傷物義一句作麼生道？良久，云：舉頭天外看，誰是個中人？參。
師於紹圣二年十月初八日寫偈云：
昨夜三更，風雷忽作，
云散長空，前溪月落。
偈畢，坐逝。茶毘燼余，睛目爪齒堅然如故，分葬于京譚二塔。余如大丞相曾公布塔銘。
南岳西林崇奧禪師。問：一問一答，賓主歷然。不問不答，如何辨別？
師云：坐底坐，立底立。
僧曰：便恁麼會時如何？
師云：舌拄齶。僧禮拜。
師云：不得諱卻。
師云：南斗六，北斗七，波斯眼睛黑似漆。堪笑峰前檜與松，被風吹動鳴飋飋。更有一灣流水清，接竹引來鬧啾唧。鬧啾唧，觀音普賢共相揖。共相揖，日日日從東畔出。！是什麼說話？良久，云：波斯鼻孔長三尺。
舒州白云山海會院守端禪師，衡陽周氏子也。生而異相，遂舍出家，篤志參玄，勤詢學問。法悟楊岐，名播宗席，語要頌古，諸方盛傳。今也雖亡，道風益扇。
開堂日，上首白槌竟，師顧視左右云：便恁麼散去，自古自今如麻似粟，若言更有如何若何，曹溪一路平沈。從上諸圣皆向火焰垂手，秪要諸人眼橫鼻直。眾中莫有垂手者麼？出來辨看。
問：欲行千里，一步為初。如何是最初一步？
師云：過遮邊來。
僧曰：謂言侵早起，更有夜行人。
師云：未敢相許。僧便喝。
師云：咦！
問：二師相見，合談何事？
師云：六耳不同謀。
僧曰：謝師答話。
師云：聽事不真。
上堂云：入林不動草，入水不動波，遮個是把纜放船手腳，且道衲僧分上又作麼生？良久，云：掀翻大海求知己，道合乾坤見太平。
上堂云：運用與去來，何曾有間隔？山僧數日出山行履，每日折旋俯仰，瞞諸人一點不得；諸人在院折旋俯仰，瞞山僧一點不得。山僧為什麼見似不見？要會麼？是處有芳草，何山無白云？咄！
金陵保寧仁勇禪師，俗姓竺氏，明州人也。受具游方，始參泐潭，迨逾一紀，疑情未息。次扣云蓋會禪師，發明心印。出世保寧，二十余年唱揚祖道。
問：如何是佛？
師云：鐵鎚無孔。
問：如何是道？
師云：泥有刺。
僧曰：如何是道中人？
師云：切忌蹈著。
問：如何是祖師西來意？
師云：雪上加霜。
問：知師解把無星稱，無角鐵牛重幾多？
師云：頭輕尾重。
僧曰：此猶是對面相瞞。
師云：與天下人作牓樣。
僧曰：恁麼則人平不語，水平不流。
師云：猶較些子。
問：靈山如指月，曹溪如話月，未審保寧門下如何？
師云：嗄！
僧曰：有花當面貼。師便喝。
問：摘葉尋枝即不問，如何是直截根源？
師云：蚊子上鐵牛。
僧曰：直截根源人已曉，中下之流如何指示？
師云：石人脊，汗通流。
問：如何是塵中自在底人？
師云：因行不妨掉臂。
僧曰：如何是佛法大意？
師云：鑊湯無冷處。
上堂云：釋迦出世，弄假像真；達磨西來，將長就短；德山棒、臨濟喝，陽焰充饑，梅林止渴。清平世界不妨夜行，如今莫有吞卻佛祖，打破化城者麼？良久，云：今日被大眾勘破。
上堂云：來也！來也！良久，云：去也！去也！
上堂云：滿口是舌，都不能說，碧眼老胡，當門齒缺。
上堂云：看看！山僧入拔舌地獄去也。以手拽舌云：阿！阿！
上堂云：相罵無好言，相打無好拳。大眾！直須恁麼，始得一句句切害，一拳拳著實，忽然打著個無面目漢，也不妨暢快殺人。
上堂，侍者燒香罷，師指侍者云：侍者已為諸人說法了也。
上堂云：百川異流，同歸於海；萬途差別，皆入此宗。卓拄杖云：醫得眼下瘡，剜卻心頭肉。
上堂云：曹溪路上，野老謳謌；古佛堂前，行人舞袖。腳踏實地，天下人知；鼻孔遼天，作麼生辨？乃云：無孔笛吹玄外曲，五湖何處覓知音？乃拍一下。
上堂云：山僧二十余年挑囊負鉢，向寰海之內參善知識十數余人，自家并無個見處，有若頑石相似，參底尊宿亦無長處可相利益。自此，一生只作個百無所解底人，幸自可憐生！忽然被業風吹到江寧府，無端被人上當推向十字路頭，住個破院子，作粥飯主人，接待南北。事不獲已，隨分有鹽有醋，粥足飯足，且與麼過時。若是佛法，不曾夢見。
岳州幕阜山長慶顯瓊禪師。問：如何是佛？
師云：泥龕塑像。
僧曰：如何是法？
師云：黃卷赤軸。
僧曰：如何是僧？
師云：更問阿誰？
僧曰：如何是向上事？
師云：幕阜山高。
僧曰：畢竟如何？
師云：高系布裙。
岳州君山守巽禪師。問：山高水深即不問，如何是君山境？
師云：山高水深。
僧曰：如何是境中人？
師云：漁翁鼓棹。
僧曰：宗乘事若何？
師云：岳陽樓望洞庭湖。
澧州欽山乾明智因禪師。問：如何是道？
師云：步步踏著。
僧曰：如何是道中人？
師云：眼眼相覷。
問：如何是和尚家風？
師云：錦繡銀香囊。
僧曰：客來如何祗待？
師云：硬餬餅，爛飥。
僧曰：佛法事如何？
師云：人情濃厚道情微。
潭州石霜山守孫禪師。問：生也不道，死也不道，為什麼不道？
師云：一言已出。
僧曰：從東過西又作麼生？
師云：駟馬難追。
僧曰：學人總不與麼。
師云：易開終始口，難保歲寒心。
師云：秋風颯颯，秋雨微微，敗葉紛飛，嶺云繚繞。於此明得，善財入彌勒樓閣，帝網重重，互相涉入；於此未明，且莫迷頭認影，止宿草庵。如斯話會，曲為初機，明眼高流，共相證據。噫！什麼說話？良久，云：云在嶺頭閑不徹，水流澗下太忙生。參。
福州乾元寺了覺禪師。開堂日，上首白槌竟，師良久云：直饒阿那律天眼，未解諦觀；便是千手大悲，焉能提掇？眾中莫有不甘者麼？出來掀倒禪床，約散大眾。然雖如是，未是作家，且於第二門中與衲僧出氣。
問：少林九年垂一語，直至如今賺舉，欲得不賺，便請師舉。
師云：唵。
僧曰：摩噠哩伽，摩噠哩智又作麼生？
師云：放儞三十棒。
問：尊者證果，超越圣流，不涉重吹葉風。
上堂云：隨機設教，應病與藥，百千妙門，不離方寸，有病無病，病瘥即除。州南州北月團圓，廣教一眾都無分。咄！趙州石橋，思量好笑。近來學得筭子法，兩個九百是千八。以拂子擊禪床一下。
潭州智度山定林景芳禪師。問：師唱誰家曲？宗風嗣阿誰？
師云：初出紅爐金彈子。
僧曰：還許學人接也無？
師云：簉破闍梨鐵面皮。
問：七十二峰即不問，如何是法輪境？
師云：岣嶁峰尖神禹碑。
僧曰：還許學人識也無？
師云：石青字赤形模奇。
僧曰：今日得遇去也。
師云：吏部當時尚莫窺。
僧曰：端的在什麼處？
師云：何時得汝不狐疑？
潭州興化紹清禪師。問：不觸波瀾，如何趣向？
師云：得宜須舉棹，莫待打頭風。
僧曰：猶是湛水之波，忽遇拏云霧又且如何？
師云：道泰不傳天子令。
師云：問來答去，只益繁詞，於道則遠之遠矣。祖令既行，要津坐斷，十方諸佛，瓦解冰消，三藏教乘，掃土而盡。到遮里，誰敢正眼覷著？所以釋迦有竭世之樞機，尚掩室於摩竭；凈名騁窮天之詞辯，猶杜口於毘耶，豈況小根小智者哉！何也？龍象蹴踏，非驢騾所堪。
上堂云：祖師門下，佛法不存；善法堂前，仁義休說。然雖如是，事無一向。竊聞哀哀父母，生我劬勞，欲報深恩，昊天罔極，發膚身體，弗敢毀傷，此曾仲尼之孝也。輪轉三界中，恩愛不能脫，棄恩入無為，真實報恩者。故我大覺世尊，雪山苦行，摩竭成道，往忉利天為母說法，此釋迦之孝也。得大解脫，運大神通，手擎金錫，掌托龍盂詣地獄門，卓然尋省，見其慈母，悲泣無量，此目連之孝也。作麼生是興化之孝？良久，云：興化今日不上天堂，不入地獄，於善法堂中登王座上，為母說法，以答劬勞。且道我母只今在什麼處？
乃云：我母生前足善緣，無勞問佛定生天，人間上壽古今少，九十春秋減一年。下座敢煩大眾燒一炷香，以助山僧報孝。既是山僧之母，為什麼卻煩諸人燒香？不見道：東家人死，西家助哀。以手槌胸，云：蒼天！蒼天！
汝州首山乾明處珪禪師。問：如何是首山境？
師云：白云片片時來往，汝水潺潺流向東。
僧曰：如何是境中人？
師云：寒山逢拾得，拍手笑呵呵。
僧曰：向上宗乘事若何？
師云：虛空藏鳥迹，風過樹頭鳴。
僧曰：便是為人處也。
師云：曹溪水急。
安州延福禪院智興禪師，西川人。出家受具，後即造玉泉芳禪師法席，豁然大悟。初住漸源，次遷黃梅龍華，晚住延福。師語不談玄，行不修潔，身不稟儀，眾不喜見。逝後應報有徵，緇素追仰，遺體塑飾，祈禱尤盛。
臨江軍惠力善周禪師，上堂云：遼天鶻，萬重云，只一突，是什麼？咄！
師於元佑元年十二月望日沐浴凈發，說偈云：
山僧住瑞筠，未嘗形言句。
七十三年來，七十三年去。
言畢，趺坐而逝。三日後，鬢發再生。
韶州六祖南華重辨禪師。問：祖意西來即不問，最初一句請師宣。
師云：龍銜黑寶離滄海，鶴側霜領下玉堦。
僧曰：一輪明月照，四海盡分明。
師云：夜半拆開無縫塔，天明智積抱頭回。
師云：會麼？五大未明，二儀無跡，威音王覷不見，大悲手摸無蹤。且道為復神通妙用？為復法爾如然？於斯明得，便乃高步毘盧頂上，坐斷報化佛頭；於斯未明，只知事逐眼前過，不覺老從頭上來。咦！
福州圣泉寺紹登禪師，本郡古田縣臨水人也，俗姓陳。母李氏，一夕，夢神僧入奧，授以明珠，覺而有娠。降誕之辰，異香滿室，紫帽覆首。幼不葷茹，乃七歲，資性英敏，自厭塵坌，喜觀佛事，好聽佛書。十歲辭親出家，往禮潭州開福寺璡長老為師，精通法華，試經應度。受具之後，瓶錫游方，造于謂芳禪師法席，一見，針水相投，筌蹄頓忘，水月孤瑩，遂還鄉，晦迹林泉。郡牧丁公向師道德，請住陀嶺塔院，緇素皈敬。
忽一日，索浴更衣，鳴鼓昇座，四方檀信，湊集如市，師乃舉頌云：
吾年五十三，去住本無貪，
臨行事若何？不用口喃喃。
冥目兩宵，儼然如示寂。偶聞鐘聲，忽然而醒，四大輕安，續後舍利，身常頻現。
元豐中，本郡大旱，府主孫公向師道德，請而祈雨。次日甘澤大霈，孫公欽仰。遷住文殊，前後郡邑亢旱，府主許公、察院王公、左司葉公累請祈雨，有應。察院王公遷住圣泉。師住三道場，隨剎革故而新矣。
上堂，僧問：如何是圣泉境？
師云：目前無異草。
僧曰：如何是境中人？
師云：往來無罣礙。
僧曰：人境已蒙師指示，向上宗乘事若何？
師云：驢事未去，馬事到來。
師復云：般若門中，縱說百千妙義，不增一毫，直饒結舌鋩鋒，豈減少分？若論玄中又玄，終非妙門。鳥道魚蹤，早傷途轍。何也？蓋為出此入彼，去者不至其方，來者不到其所，舉一明三，莫窮幽趣。更不用續鳧截鶴，夷岳盈壑，霄壤相望，去道轉遠。正當與麼時，衲僧門下作麼生商量？良久，云：昨夜三更月到窗。參。
金州靈山彥文禪師。問：如何是祖師西來意？
師云：缺齒胡僧笑不言。
僧曰：學人不會。
師云：只履返西天。
問：如何是佛？
師云：問得最親。
上堂云：山青青，水綠綠，風吹南嶺云，露滴東籬菊。更添松竹歲寒聲，盡是無弦琴上曲。琴上曲，碧眼胡僧拍不足。拍不足，一二三四五六。咦！拍一拍，下座。
閬州光國文贊禪師。問：如何是佛法大意？
師云：禍不單行。
問：諸法寂滅相，不可以言宣。猊座既登，師如何說？
師云：因風吹火，用力不多。
僧曰：恁麼則佛佛道同。
師云：貓兒戴紙帽。
問：不二之法，請師速道。
師云：領。
僧曰：恁麼則人人有分也。
師云：了。
僧曰：錦屏天下少，光國世間稀。
師云：退。
杭州臨安凈土善思禪師，上堂云：咄！咄！咄！臨濟德山盡該抹，棒頭薦得不作家，喝下承當未奇絕。野僧宗旨不恁麼，覿面相呈辨賢哲，聲前一句早遲疑，語後持來底時節。勸禪人，休饒舌，神龍尚自不知源，豈況盲龜敵跛鼈？不看神光傳祖位，才見老胡心便歇。真妙訣，堂堂自己可憐生，直下承當第二月。大丈夫，須剿絕，見成公案早多端，莫學癡人被摩捋。傷嗟末法有多途，邪黨成群安可遏？初機入門并道眼，佛手生緣徒施設。禪流學得遍狂游，問著元來打不迭。古人開口便知音，尚言弄巧翻成拙，那堪看話得心通，正是虛空釘橛。自慚道薄整頹綱，飲氣吞聲共誰說？特將鄙句報同風，本分禪人能辨別，大地山河盡放光，南無觀世音菩薩。
杭州南陽山慶善智圓禪師。問：如何是玄中玄？
師云：兩個圈攣一串穿。
僧曰：如何是妙中妙？
師云：鷹生三子一名鷂。
僧曰：如何是要中要？
師云：寒山逢拾得，拊掌呵呵笑。
僧曰：謝師答話。
師云：今日失利。
江陵護國齊月禪師。問：壁立千仞，水泄不通，還許學人請益也無？
師云：汝待問什麼？
僧曰：向上事。
師云：維那不在。
僧曰：觸忤和尚。
師云：正令已行。
上堂云：窮外無方，究內非，應用萬般，無可比擬。分明向汝諸人道，佛性精魂總不是。
洪州上藍居晉禪師。上堂，有二僧出禮拜，一僧拜起，問：奪人不奪境，即今事如何？
師云：金燈當面照，須在敏手者。
僧曰：不因一事，不長一智。
師云：君子三思，再斯可矣。一僧禮拜了，便歸眾。
師云：是則也大奇。
西京龍門山勝善清照禪師。問：變凡作圣即不問，點鐵成金事若何？
師云：直下無私處，觸目盡光輝。
僧曰：清光生掌上，喜氣發眉間。
師云：既能知此理，何用苦忉忉。
問：天高地厚，萬物皆從，未審和尚從與不從？
師云：春來爛熳。
僧曰：金雞迥立，兔走長空。
師云：同道方知。
僧曰：學人今日承恩。
師云：且莫錯認。
新州龍山國恩景凈禪師。問：臥龍山上千花秀，師子巖前萬里燈時如何？
師云：靈鷲昔年親得旨，臥龍今日遇知音。
僧曰：四百余年選佛場，金毛師子又當揚。
師云：不妨道著。
僧曰：一炷清香資大國，優鉢羅花物外春。
師云：雪堦立久心無倦，籌室內茲道轉光。
問：師唱誰家曲？宗風嗣阿誰？
師云：黃檗山中心未惺，大愚肋下筑三拳。
僧曰：與麼則臨濟重興。
師云：也須子細。
師云：新開爐冶世應知，烹鏈身心絕是非，幸有法財堪取采，禪人到此莫空歸。直是敲空作響，扣寂知音，知其妙理，何勞作十地之因？悟此玄門，不假證三身之果，超圣要路，成佛頓門，總慈悲心，攝顛倒想。如斯話會，正落教乘，且道教外別傳一句又作麼生？良久，云：一氣不言含有象，萬靈何處謝無私？
杭州慶善震禪師。師於熙寧五年八月十一日集眾云：我佛世尊，示化將終，有正法眼藏，涅盤妙心，付摩訶迦葉。自茲祖祖相傳，分枝列派，至于今日。吾今世緣將謝，聽吾偈曰：諸法本無生，皆隨信心起。千圣密相傳，展轉無終始。
言畢，趺坐而逝，壽八十七。茶毘，收舍利，舌根不壞。