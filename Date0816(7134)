复诸说不同，莫过三分。今即依此三分，开文不。一明序分，即兴致之由。二辨正宗，即合成之益。三显流通，即泽沾遐代。依佛地论说，此三名复不同。一教起因缘分，二圣教所说分，三依教奉行分。教起因缘者，即是教起之因，所缘即是如是等六；第二所说分者，显所说法门品类差别；依教奉行者，谓时人闻佛圣教，奉而行之。此虽名字不同，与前一者，通序，即诸经皆有，故名为通。二者，别序，此之二种，即古旧相传，名证信序、发起序耳。通起。通序有二：一制立因缘，二别解释。制立因缘者，缘起如何？解云：依智度论阿难请佛如来教置此之经教，如彼说。二别解者，一列其名，二依名释。列名者，于中六句：一信成，二闻成，三时门，四主成，五处成，六众成。今言如是者，此信成也。此有二种：一是能信，即阿难心；二者所信，即此经法。信以决定为义，此有二种：一体，二相。体即是心，相即是口。由心信故，即口称如是。但信为道元，智为道本，进、念、定三，网罗终始。五根既具，堪受堪传。信既在初，故云如是。如则指法，是为定辞。如佛所说一切皆是，故曰如是。华严、大论并同此说。依佛地论，义有四门。论云：如是我闻者，谓显己闻传佛教者。言如是事，我昔曾闻。依四义转，转犹起也。一依譬喻，二依教诲，三依问答，四依许可。依譬喻者，如有说言，如是富贵，如毗沙门。依教诲者，如有说言，汝当如是读诵经论。依问答者，如是我闻，如是宣说。依许可者，如有说言，我当为汝如是而思、如是而作、如是而说，或信可言是事如是。依真疏释如是者，此有六门：一依譬喻，二依教化，三依修行，四依决定，五依不异，六依如实。初譬喻如是者，如言此人大富，如毗沙门天王；又复，如言此人大智，犹如大海，大海譬般若慈悲。慈悲故不舍有，般若故不住灭。第二教化如是者，此有五种：一父母，二师僧，三国主，四阎罗王，五世尊。如好儿，父母教敕，即能随从。若恶子者，父母慈悲，令师教诲；若师教不从，国法治之；又为恶不改，命终之后，阎罗王治。发大心者，如来教之。前四教者，不名教化，以不定故；最后一，方是教化，有深益故。如言应作，如是莫作，依师教行，不减不长，名教化如是。此之二门，同佛地论。第三修行如是者，此有四种：一者智慧，二者功德，三者真实，四者正信。智慧者，有二：一是无我，二无我所。前则人空，后则法空。达人空故，不见能修；得法空故，不见所修。故下经云：如是灭度无量众生，实无众生得灭度者，是名智慧修行。功德者，是五波罗蜜多，三轮清净故。故下经云：应如是布施，不住于相想，是名功德修行。真实者，修行有三：一者外凡夫，二者二乘，三者菩萨。外道修行，是世间法，虚妄颠倒，谬执有我，不名真实；二乘之人，虽是佛法，心迷著相，无有慈悲，虽得人空，不达法空，执无我相，非实境故，亦不真实；菩萨修者，方名真实，善得二空，无偏执故。故下经云：如是诸相非相，则见如来，是名真实修行。正信者，凡信有三：一邪信，二正信不依理，三正依理信。初即外道僻执，修行空无所得，不名为信；次即二乘修得少分，亦不究竟，故非正信；后即菩萨修无上菩提，不同前二，所得功德，诸佛证知，方名正信。故下经言：闻是修多罗，乃至一念能生净信，如来悉知等，是名正信修行。第四决定如是者，此有三种：一闻，二理，三人。决定闻者，阿难亲从佛闻，不增不减，非是传闻，如所闻说，名决定闻。决定理者，即二空理，亦名法界，亦称真如。离此之外，更无别理。通达此理，决是圣人，是决定理。决定人者，即是世尊，尊者阿难亲从佛闻，还自说非从余闻，是名决定人。第五不异如是者，此有三种：谓名、句、味。名不异故，能生闻慧；句不异故，能生思慧；味不异故，能生修慧。又名不异，故初善；句不异，故中善；味不异，故后善。又初善者，即道前如如；中善者，即十地行；后善者，即佛果德。今以难说法利益如佛，故名不异。第六如实如是者，一为断疑，二令生信。断疑者，阿难比丘佛灭度后，结集法时，身登高座，有三十二相、八十种好，是佛世尊住持之力，加被阿难，身相如佛。当时徒众遂有三疑：一疑世尊已入涅槃，恐是大悲还从灭起。二疑尊者是佛堂弟，将非绍继身成佛耶？三疑他佛来此土耶？为拂此疑，故说六句。云如是法我从佛闻令生信者，智度论云：说时方人，欲令众生生信心故。
经曰我闻者，此第二，闻成也。依大智度论，问曰：若佛法中言一切法空，一切无有吾我，云何佛经初云如是我闻？答：佛弟子虽知无我，随俗法说我，非实我也。世界法中说，非第一义。复次，世界说言有三根本：一邪、二慢、三名字。是中二不净、一净。一切凡夫三种语；见道学人二种语，除见；圣人一种语，除见、慢。闻者，阿毗昙用耳根闻，成实论说用耳识闻，依大乘宗和合故闻。智度论说：问曰：闻者为用耳根闻？为用耳识闻？为意识闻？若耳根闻，无识空根何故不闻？若耳识闻，识一念不能分别，亦不应闻。若意识闻，聋人亦应闻，以意识不坏故。答曰：闻是因缘闻，耳根不坏，声至可闻处，作意欲闻，情尘意和合因缘闻，故曰闻。又复我者，依佛地论说：我谓诸蕴世欲假者，闻谓耳根发识听受，废别就总，故说我闻。有义如来慈悲本愿增上缘力，闻者识上文义相生，此文义相，虽亲依自善根力起，而就强缘，名为佛说。由耳根力，自心变现，故名我闻。有义闻者，善根本愿增上缘力，如来识上文义相生，此文义相，是佛利他善根所起，名为佛说。闻者识心虽不取得，然似彼相分明显现，故名我闻。也。夫闻有三：一倒，二乱，三正。倒复有三：一能说者倒，二所说法倒，三能听者倒。能说者倒者，如頞婆婆薮仙人云，煞生祠天，得生天上，得寿命长，此是倒见，故能说者倒。所说倒者，无次第，违法相，执一切世间有常、乐、我、净，着断、常见等。如婆薮仙人于波斯国，初说善法竟，欲还本国。波斯国人惜不许去，遂打脚折。仙人云：我更说最上好法，遂倒说十恶，云是善法。国人受行，于今不改。此为倒说。能听者倒者，有二：一、凡夫，二、二乘。凡夫闻佛说偈：煞父及害母，王二婆罗门，国界并人民，是名清净行。此偈是喻，谓煞痴爱心王国耳。五阴界数法人民，如此名行，而凡夫不解，谓父母，此名倒闻。二乘倒闻者，如佛说一切法本性清净，不生不灭，常住无变，二乘闻已，心生恐怖，不受此法，作三种观相而求三脱，此为倒闻，以不依真如道理故。第二散乱闻者，有二：一不敬师，二不信法。不敬师故心骄慢，不信法故不摄。耳听虽听，心缘别境，犹如覆器，泻水不入，故名散乱闻。第三正闻者，如尊阿难敬信佛法，一心正受。如瓶泻水，置之一器，不倒不乱。心缘正法，常无厌足，如贫念宝，如病思药，不增不减，义味真正，无诸疑滞，是名正闻。谓阿难比丘亲承音旨，随世流布，故曰我闻。
经曰：一时者，第三，时成也。谓俱合时。俱合时者，有三：一法王在坐，二正说此经，三亲承音旨。三义不阙，名俱合时。佛地论说：一时者，谓说听时，此就刹那相续无断，说听究竟，总名一时。若不尔者，字、名、句等说听时异，云何言一？又长耳三藏解时有三种：一分段世分时，二不思议变易时，三假名时。分段时者，五阴为体，心相为相，一斯果报，如陶家轮，势极则住，名分段时。变易时，生死相转，于法分齐难识，名不思议变易时。假名时者，外国名劫婆目，有三意：一、迦罗，二、三摩耶，三、世流布。迦罗者，此云别相时。如制戒律，大戒时闻，小戒时不闻；出家时闻，在家时不闻等。三摩耶者，此云破邪见时。谓诸经论不简缁素，一切得闻，此二与大论同。世流布者，七种语中世流布语。世语一时，如云我于一时，在申恕林等调音起转，即是世人语法。今依后二，故名一时。佛地论云：有为法上假立分位，或是心上分位，影像依色心等，总假立故，是不相应行蕴所摄。
经曰婆伽婆者，此第四，主成也。此外国语，唐云世、出世尊，今存本语也。依佛地论说：谓薄伽声依六义转：一自在义，二炽盛义，三端严义，四名称义，五吉祥义，六尊贵义。此义云何？谓诸如来不系属诸烦恼故，具自在义。炎猛智火所烧练故，具炽盛义。妙三十二大士相等所庄严故，具端严义。一切殊胜功德圆满，无不知故，具名称义。一切世间亲近供养，咸称赞故，具吉祥义。具一切德，常起方便，利益安乐一切有情，无懈废故，具尊贵义。问：佛有十号，何故一切经首但置此名？答：依佛地经论释云：谓此一名，世咸尊重故。诸外道法，称本师名薄伽梵。又此一名，总摄众德，余名不尔。是故经首皆置此名。依涅槃经，七义解释，广如彼论。彼大智论，四义解释。论云：云何名婆伽婆？此翻有德。婆伽名德，婆言有，是名有德。复次，婆伽名分别，婆名巧，巧分别诸法总相别相，是故名婆伽婆。复次，婆伽名声，婆名有，是名有名声。复次婆伽名破，婆名能，能破淫怒痴，故称婆伽婆。佛地经论以六义释，广如彼说。
经曰在舍婆提城祇树给孤独园者，此处成也。旧经中或言舍卫国，或云憍萨罗。今新译经云在室罗筏住誓多林给孤独园，皆同也。此云闻。城者十二游经云：无物不有国。法镜经言：闻物国。善见律云：多有国，智士英髦皆归此国。故言多有。在中印度境。祇树给孤独园者，前明在国，为化俗人。此住给园，统出家众。正言誓多，此云最胜，太子之名。旧曰祇陀者，讹也。树者，谬。即太子所施。本音烦那，或云烦泥。此翻为林。旧云树者，谬也。给孤独者，谓须达长者，好施孤穷，从行为目，国人遂号给孤独氏。太子施树，长者买园，合为名也。如余经说。问：印度之境有多大国，如来何故偏在此城耶？答：智度论说：为报二恩，多住二处。一者，为报法身恩故，多住王舍城；二者，为报生身恩故，多住舍婆提。问：佛偏二处，何名平等？答：有二义：一遂本愿，二益众生。须达既广行施多有人物。又此大城有十二亿家，为益处广，所以多住。
经曰与大比丘众千二百五十人俱者，此第六，众成也。即是同闻，以身兼彼，名曰与，犹共也。大论说云：共谓同一施一戒一见及三业慈；大者或大或多或胜，能破大恶，能证大果，为天人王大人恭敬，是故名大。数至千二百五十，故名多。论议能破九十五种道，故名胜。佛地论云：一切皆是最极利根波罗蜜多种姓声闻，故名为大；皆住无学果位，故名为大。又云：如实义者，皆是不定种姓声闻，得小果已，趣大菩提，故名为大。比丘者，义译三种：一曰怖魔，二称乞士，三名破恶。依此即为初、中、后也。夫创入玄门，即建降魔之志，故剃发染衣，天宫动而魔怖。身为道器，身安道隆。故已治法服，须乞食以资身。圣人道长，凡夫道消。故所修已满，即破恶以证果。然乞士有三：一不高慢，二不懈怠，三不独用。不高慢者，剃发披服执钵，不言我是上姓，不可从贫下乞。假令百里数十里，但有食处，必须从乞。菩萨亦尔。发菩提心，披忍辱衣，手执法器，随行听法，不言我是贵姓，彼是贱人，而不从其受学。设使百里数十里有说法处，即应往听。不懈怠者，知世危脆，有为非安，急急行道，如救头然。菩萨亦尔。知三种众生根性各异，称机说法，皮肉心难可共住，魔化众生，不暂时停，名不懈怠。不独用者，比丘乞食还已，先减取上分供养圣僧，又以一分别拟施外来乞者，又食竟所余施鸟兽。菩萨亦尔。通达法如如已，先以妙辞深义赞叹诸佛；次化同类，令得此如如法相；后向众生说我已通达如如，汝今亦应修集得见佛性。外国名僧伽，此言和合众生。云何和合？一、同为一法，二、信受无违，故名和合。千二百五十人者，是佛常随之众。但标数而不列名者，既是常随，非他处来故。依智度论，优楼频螺迦叶兄弟三人共有千人眷属，身子、目连共有二百五十人，并旧是外道梵志，佛度出家，皆得圣果。虽曰无学，犹荷佛重恩，是故常随供养，进止同游，名俱。此中但列声闻，菩萨略而不举，若准下流通分中，此间应说，但翻译略之。故下文言：佛说此经已，长老须菩提及诸比丘、比丘尼、优婆塞、优婆夷、菩萨摩诃萨，一切世间天、人、阿修罗、乾达婆等，即有九众。今此初首，但举声闻，何故如是？依佛地论，略为八义：一者，为于大乘生疑惑者，除彼疑故；二者，为引不定种姓菩萨生定信故；三者，为已清净诸大声闻舍于自身尊贵慢故；四者，为诸声闻常随佛故；五者，为诸声闻形同佛故；六者，为诸声闻内眷属故；七者，令诸菩萨于声闻众生恭敬故；八者，亦令其余于声闻众生净信故。何故名声闻？依法华经，迦叶自说我等，今者真是声闻，以佛道声令一切闻。佛地论释：闻佛言音而悟圣道，故名声闻。经约利他，论依自利耳。通序证信竟。
经曰尔时世尊者，次明别序，即发起序。但属此经，于中两重：一佛自发起，即冥加召众；二弟子发起，即蒙加来集。前中复两：一外化，二内静。外化八重：一化主，二化辰，三化仪，四化处，五化事，六化等，七化满，八化终。此化主也。成实论云：具上九号，故曰世尊。同前婆伽婆释。又有四义：一非世间无三品烦恼故，二具足诸功德力不共法等，三无染。有二义：一无染，二离垢。无染者，道前法身；离垢者，通道后法身。四利益无分别。此即功德智慧，五度功德故利益；般若智慧故无分别。又悲故不入无为，智故不着生死；悲故异二乘，智故别外道。故曰世尊。
经曰食时者，此第二，化辰也。时有二种：一、歌罗，此云长时；二、三摩耶，此云短时。前是外道所执，是长时。三摩耶有二义：一名短时，二契剂时。短者，念念不住故。今言时者，正是三摩耶时。得食者，得啖，过即不得受用，异外道所执。外道云：歌罗名为无契剂，故云长时。僧佉日出乞食，鞞世师日尽乞。是时时无定时，佛异此四外道，但随世法，同人间时。谓出家人，依斋法中食之时。别本云：于日前分，即辰巳之间。
经曰着衣持钵者，第三，化仪也。着衣者，着僧伽梨衣。然佛制三衣，亦表中道。但俗人华饰数重，外道裸形无耻。今明离此二边，唯畜三衣。衣须坏色，此彰少欲知足行成。持钵者，谓持四王所奉石钵。此义云何？佛在道树，未成正觉，受乳糜时，所用金钵，食竟弃于水中。初成道时，欲受提婆利叉邻鼓龙等所施诸果，而未有钵，自念：三世诸佛无手受食法。而阿迦尼吒天见佛心念，即送过去诸佛四枚石钵，置四天王宫，而四天王即以奉佛，佛无漏心并受四钵，按之成一。缘有四父，自尔恒用。佛涅槃后，此钵终应归彼天上，还成四钵。弥勒下生，还用此钵，事相亦尔。此钵真谛说在罽宾，奘法师云在波斯国。此衣与钵常自随身，如鸟二翼，与诸弟子作诚仪式耳。复有四义：一为随三世诸佛所行威仪，二为破外道裸形及手捧食，三为显庄严威仪，能生众生清净信心，四为随顺惭羞世间心。故恭敬自法，整肃威仪。有余部说，如来着衣离身一指，不着佛身。正量部说，离身一发。
经曰入舍婆提大城者，此第四，化处也。依法显传，祇桓精舍在城南五里，自外之内，故名为入。此城家有九亿，纵广十二由旬，所以称大。
经曰乞食者，此第五，化事也。祇为乞食，故入其城。依印度法，屠人魅脍皆住城外，佛虽心等，恐生讥谤，故入城乞食。然如来真体，本离食身，不假资须，但应在人间，示同人法，是故不食现食，亦欲与诸弟子作其仪轨耳。此有二意：一为省事行道，二为福利群生。复有四义：一为利益贫苦厄难、不得自在及老病者，自往行乞，令得下种为解脱因；二为出家有高慢心，及贵姓等不能行乞，为破此故，自行乞食；三为断着乐之谛，佛自行乞，令诸弟子恒习此行；四为显知足，如来虽有天人上供，佛不乐着，躬行乞食。广说因缘有二十种，如乐庄严缨络女经广说。依瑜伽论第八十六卷说：由十因缘，如来入于聚落乞食。一者，当显杜多功德故，即旧言头陀声讹耳；二者，为欲引彼一分令入乞食故；三者，为欲以同事行摄彼一分故；四者，为与未来众生作大照明故，乃至令彼暂起触证故；五者，为欲引彼粗弊胜解诸外道故；六者，为彼承声起谤，故现妙色寂静威仪，令其惊叹，心生归向故；七者，为彼处中众生，以其少功而树多福故；八者，为令怀信放逸深生耻愧，虽用小功而获大福故，如为放逸者，懈怠者亦然；九者，为彼盲聋癫狂心乱众生种种灾害，皆令静息故；十者，为令无量无边广大威德天龙八部等，从如来至所入家，深生羡仰，勤加宾卫，不得恼害故。
经曰于其城中次第乞食已者，此第六，化等也。亦言如理。此有二种：一世间如理，二法如理。世间者，若舍富从贫，即益贫不益富；舍贫从富，即益富不益贫。舍富从贫，故大迦叶所以被呵；舍贫从富，故须菩提所以置钵。今不简贵贱，但次第行乞，随顺世情，世间如理也。法者，随及来施，即受不及者，更不回取，顺诸佛仪，心境平等，是法如理。
经曰还至本处者，此第七，化满也。乞食既足，还向祇园，故云本处。若约行者，本处有三：一凡夫二乘。凡夫未断惑业，于三界中升坠不定，不得名本处；二乘虽断皮肉，得出三界，亦未得本处。二者菩萨。登地以上分得本处，以上地胜进未极故。三者如来。证得道后无相法界，四智圆满，方是本处。然佛食处有二：一白衣家，二在精舍。今即乞已，还至祇园，随诸佛法，取钵中食分为三分：一分置草上，施陆地众生；一分置水中，施水中众生；一分自食。问曰：佛既实不食，所以言食，竟归何处？答：大智论云：有大力诸天，持至十方，给施大众，施作佛事也。
经曰饭食讫者，此第八，化终也。然金刚之体，岂资于食？为益众生，现同食也。上八句外化竟。
经曰收衣钵者，此第二，内静也。上欲令异生生福故，所以行途而乞食。今欲令异生生智故，所以入静而欲说也。三意：一屏虑，二清身，三正静。此屏虑也。制僧伽梨衣，为入聚落；受四天王钵，为贮资粮。至处本故，衣须收；食事讫故，钵须置。
经曰洗足已者，此第二，清身也。向既游步，所以秽足；今还静摄，所以清身。此有二义：一者，法身道前、道后，体性常净，不论盥洗。二者，生身示同人法，表清净相，故须洗之。然三世佛行时，恒有莲华捧足，坐时自有师子之座。而有斯见，但为释迦出于浊世，异生垢重，不感见也。毗首吼佛时，莲华恒现，亦为异生福德所致。今释迦行时，虽不现华，然足不着地，履水行涂，并不污足。今言洗者，终为弟子之轨也。
经曰如常敷坐结跏趺坐者，此第三，正静也。两重：一静仪相，二静体相。此静仪也。坐有二义：一所坐法，二能坐人。此各二种：一者，生身佛，即丈六身，是能坐人；敷师子坐等，是所坐法。顺三世诸佛所坐之法，故曰如常。二者，法身佛，能坐是如如智，所坐是如如境。境智是一，逐义为二。智即如境，境即如智。理无差别，故曰如常。跏趺坐者，正明坐相，此怖魔坐也。智度论曰：见画跏趺像，魔王尚怀怖，何况入道人，安坐而不动。若约生身，身居法坐；若约法身，即智安于境。前即化身，后即法报。依瑜伽师地论第八十六卷说：由八因缘，如来入于寂静天住。一者，为引乐杂住者，令入远离故。二者，为欲以同事行摄远离者故。三者，自受现法乐住故。四者，为与大族诸天示同集会故。五者，为以佛眼观察十方世界，现大神化，随其所应，作饶益事故。六者，为令诸声闻众，见于如来，深生渴仰故。七者，为显诸大声闻，于所略说，善能悟入故。八者，劝舍乐着戏论制作言辞故。
经曰端身而住，正念不动者，此第二，静体相也。端身而住，即静相，表心不乱。亦大品经中直身之义。正念不动，即静体，亦大品中入三昧王定义。此明如来心无散乱，故为静体也。亦可端身而住，即生身静；正念不动，即法身静。又前静仪，即生身不动；后明静体，即法身不动。又复正念有三：一、外道修定，至非想还退失，故非正念；二、二乘未到极处，非正念；三、佛具三事，是正念。一、道前如如，是因正；二、道中十地十度，是行正；三、道后究竟，是果正。此由因正故，能行正行，由正行得正果。所言正者，即二空理。能通达此理，故名正念。不动者，有三：一境，二断，三果。境有三种：谓凡夫执常，以有为境；二乘尚断，以无为境；佛行中道，以二空为境。二空为境，故异外道；二空不无，故异二乘。有佛无佛，性相常住，故云不动。断不动者，谓外道诸仙，伏惑非断，还流转故，非是不动；二乘唯除皮肉，不断心障，亦非不动；佛三障都尽，法界显净，故云不动。果不动者，即一切智满足也。又复前来广明如来身业发起，正念不动，即意业发起。又前明洗足，即身清；今明不动，即意净。此明如来游神正定，审理观机，密加众集，更无余想，故云不动。此即以身端，表心不动也。故无著论曰：世尊何故以寂静者威仪而坐也，显示唯寂静者，于法能觉能说故。谓依证起也。
经曰尔时诸比丘来诣佛所者，此第二，明弟子发起。二重：一人，二仪。此第一，发起人也。尔时者，有八：一如来出定时，二佛欲说法时，三大众事善知识时，四听闻正法时，五持护所闻时，六决除疑惑时，七调宜曲见时，八通达深义时。故言尔时。此诸比丘，即上所举千二百五十人，各逐所宜，随便行道。今蒙加召，故来佛所也。
问曰：唯下经文有四众八部，今何意但言比丘来耶？答：有五义：一胜诸众，二先得道，三常近佛，四共佛住，五能持法。十二部经是其传故，余众不尔，故举比丘来佛所者。一切弟子若来佛所，有五利益：一未闻，二闻得清净，三难解者决，四见诸天形，五得无上法利。各诣讲堂，故云来至也。
经曰到已，顶礼至坐一面者，此第二，发起仪也。依智度论礼法三品：头顶着地，上礼也；头不着地，中礼也；直揖不跪，下礼也。今言顶礼，表佛德尊及自利益。然弟子敬师有三时：一晨旦用杨枝竟，先问谇礼拜师竟，后方听法。二中复三：初夜依真谛说此三竟，表三位：一、道前，在信位已上；二、道中，即十地；三、一生补处。今至佛所，正是道中非前、非后。退坐一面者，此坐也。恐喧大众，所以退坐。上来明发起序竟。初六句辨其通序，次佛及弟子广明别序，总显兴致之由竟。
经曰尔时慧命须菩提者，第二，正明经体。两周：第一，明菩萨行体；第二，为断菩萨行障。初周先请，后答。此请也。无著论释：何故上座须菩提问？有六因缘：一为断疑，二为起信解，三为入甚深义，四为不退转，五为生喜，六为正法久住故。具此六缘，即般若波罗蜜，令佛种不断也。云何不断？谓有疑得断故。如下广辨。有乐福德心未成熟者，闻多福德于经起信故。已熟心者，入甚深义。已得不轻贱者，修行受持有多功德不退转故。已得顺摄及净心者，于法自入及见生欢喜故，令未来大乘教久住。广如说论。又释，上来由序既兴，宜应即说。但沙门幽秘，事藉人弘。若不请而谈，明问法之流不生难遭之想，故须请也。请内三重：一请仪，二称赞，三正请。请仪五重：一请人，二所在，三避席，四表敬，五示专。此请人也。慧命者，难德也。谓无流胜解，顺空不断，以此为命，故云慧命，或云净命。即离五种邪命，如无上依经及诸经说。若在家人五种不净：一卖刀仗，二贩鱼肉，三货生口，四造毒药，五酤酒。诸以斯存命，故非净命。出家离此，以慧为命，故云慧命。又慧非诸过，亦为净命。或言长老，谓年尊说广，亦是美行之异名耳。今言具寿。须菩提者，此云善业，或云善吉，或名空生。今言善现义亦非异。于五百弟子中得无净定，解空第一，令对说般若。然须菩提位是声闻，智慧狭劣，世尊前来，未有言及，何能辄请？岂不蒙加能然也。
经曰在大众中者，此所在也。即向来诣佛所众中也。
经曰即从坐起者，此避席也。但尊人重法，理自不可端拱，况即事请道，而不避席？
经曰偏袒右肩，右膝着地者，此表敬也。既有师资示有躯策，亦是随国法，即以右袒为恭，故云偏右也。屈曲伏从，示无违相，故云着地。
经曰向佛至而立者，此事专也。敛容祇仰，显有专一之志。前言着地，今复云立，此示矛盾，不知何定？既欲听法，立不应久，故云着地。亦可将请先起，所以云立。正述所请，故还着地也。依能断经，着地即请，无其立文。
经曰白佛言：希有，世尊者，第二，称赞。先总，后别。此总叹也。一以如来难遇，二以功德超殊，故云希有。
经曰如来、应供、正遍知者，此第二，别赞。两重：一有三句，赞内德；二有两句，赞外化。具斯二德，是故希有。此赞内德也。乘如实道，来成正觉，故名如来。如即真如，来曰无分别智。如者不异为义，来以主处为功。三世诸佛皆以无分别智，乘真如道来成正觉，故名如来。智断具足，堪受供养，故名应供。知法周普，称实不邪，故名正遍知。
经曰善护念诸菩萨，善付嘱诸菩萨者，此第二。两句，赞外化也。善护念者，依无著般若论释，佛证正觉，转法轮时，化深行菩萨。善付嘱者，于佛般涅槃时，命化浅行菩萨。然善者，巧也。故论曰：巧护义应知。善有三种：一善智慧，二善境界，三善方便。善智慧者，世亲论云：谓于菩萨身中与智慧力故。云何与力？如菩萨求菩提，亦令众生同行此法故。善境界者，论云：令成就佛法故。佛法者，是如如境；令成就者，即令通达也。此二与自行。善方便者，论云：又彼菩萨摄取众生与教化力故，即是念众生同菩萨所行，即与化行也。护者，防其自身与前二善；念者，缘其所化与后一善。又善智慧者，即真实般若；善境界者，即二空之理。此二令自分成。别本云：善护念诸菩萨摩诃萨，由无上利益故，即令契二空也。善方便者，即慈悲、般若两法并行，此一令化他俗。然化力有三：一神通轮，二记心轮，三正教轮。神通变化，故能使背邪以归正。记心言实，故能使除疑以生信。正教显理，故能令舍恶以修善也。故云善护念。付嘱者，付即将浅行以授深行，嘱即令深行以度浅行。论云：谓于得未得功德中惧其退失，付授智者故。又云：得不退者，不舍大乘故。此令守自分。未得不退者，于大乘中欲令胜进故。此更令增进也。此有二人：一深行，二浅行。亦有二：一空行，即般若，二有行，即慈悲。修空自进，修有化他。般若即不住道，慈悲即住道。浅行之人，缘上地慈智，能双进二行，一者，仰缘智，但是似；二者，仰修慈，复未真。此道约地前，名为浅行；若大地已上，真证行成，即是深行，故名善付嘱。真谛译经云：善付嘱菩萨摩诃萨，由无上教故，即令化浅行也。依无著论，此二句显示种姓不断，案：令深化浅，展转相教，故不断也。言菩萨者，此云觉士。觉有四义：一应觉是理，二正觉是智，三觉觉分是戒、定等，四令觉，即十二分教。初一断德，次二智德，后一恩德。士有二训：一事，二理。谓以觉事而理化故，名曰觉士。菩萨者，真谛云：十行已上是菩萨，杂二乘心故；十回向已上名摩诃萨，舍二乘心故。又七地已下是菩萨，行杂道故；八地已上名摩诃萨，行不杂道故。
经曰世尊！云何菩萨大乘中至三菩提心者，第三，正请。四重：一问心地位；二云何住，问信乐位；三云何修行，此问见位；四云何降伏，此问立位。又解，初问十信位，二问十解位，三问十行位，四问十回向位。又，初问信乐地，二问见地，三问修地，四问果地。又，初问为总，后三为别，亦可。总为立本，别为正问。谓菩提心是大乘之本，亦可。菩萨者，问机发心，问本住，问其位修，问其行伏，问其解。此为总也。云何菩萨大乘中发心者，须菩提上叹如来善能护付，即问此诸菩萨云何发心。故无著论云：何故唯问发行菩萨乘？为三种菩提差别故。大乘者，何者是乘体而云大也。大乘者，如十二门论说：大乘深义，所谓空也。此般若论云：大乘者，谓法无我真如故，此皆以理为乘体。或言乘六波罗蜜游法性路，趣菩提座，此以福智二行以为乘体。然万法皆空而独征乘体者，未可然也。何者？若以乘门明法，知法非乘，但空理是乘所依，福智二行是乘作用，佛及菩萨是秉乘之人。然人无别体，正以行为体；行不自成，契理而就。但理外无行，行外无人，而人能秉行，行能入理。三事和合，总说为乘。大者，乘虽独绝，非小不彰。故论云：摩诃萨者，于三乘为上。瑜伽。菩萨地中明菩萨乘与七大性共相应故，说名大乘。无著论亦尔。一者，法大性，谓菩萨方广藏；二者，发心大性，菩提心；三者，胜解大性，谓解方广之教；四，增上乐大性，谓住初地；五，众具大性，谓福智具足；六者，时大性，谓三阿僧祇耶；七者，大性，谓得菩提果。解者多以四义来释：一者体大，二者大人所乘，三大人所证，四者能成大义。此四之中，有体用两分，因果遍举，自他二行，故曰大乘。若泛说大乘，始从发心，终至佛地，皆名大乘。今所言者，是初地已上圣位大乘。何以得知？下论偈云：此乘功德满。若泛论大乘，满足唯佛。今具广等四心，何得言满？故知此满唯是初地已上。下言发心，亦同此释。故言大乘。发阿耨菩提心者，阿名无，耨多罗名上，三名正，藐名遍，后三名知，菩提名觉，总曰无上正遍知觉。正是如理智，遍是如量智，知是无分别智，觉是无分别后智。如理智缘真，故言正；如量智缘俗，故言遍；无分别智断二无知，故言知；后得智出眠梦之表，故言觉。此四即是佛果，起心求此，故名发心。此立本总问竟。
经曰应云何住？云何修行？云何降伏其心者，此第二，别问。正请也。依真谛译经第三问云：云何发起菩提心？此问中但请其因，而不请果者，此经显大乘法门，菩萨正行，所以请因。由其因成，必得果故。下虽举果，但为明因耳。泛论大因，依佛性论，有其三种：一应得因，二加行因，三圆满因。所应得者，谓菩提心；所可行者，谓十度行；所修满者，谓三德果。发心因乎佛性，起行因乎发心，果圆因乎加行。故以佛性为应得之因，发心为加行之因，加行为圆满之因。此中三问，具问二因。初云何住，此请加行因，即菩提心。言欲发菩提心，住何心而成发？次云何修行，此请圆满因，即十度行。言欲修菩萨行，起何行而成修？后云何降伏其心，此重请圆满因，言欲灭正行障，降何心而成灭？又云何住者，自分满足，守位不退。云何修行者，随事造修，胜进增长。降伏心者，于事不着，令心调柔。此之三门，若以位论地，地皆有别，如前说。
经曰尔时佛告至善哉！善哉者，次下，正答。先答缘，后正答。答缘中，五重：一赞，二述，三诫，四许，五愿。此第一，赞也。何故须赞者，上请问中，善吉问佛菩萨行，然大众心疑，以其小乘，恐向叹问，未必当理。故言佛赞，除众疑心，明其叹请，合理多益，故曰善哉。故无著论云：以善问故，应称善哉。然善吉向前欲请，先叹佛而后问。佛今将说，亦先赞而后答。此乃互为影响耳。
经曰须菩提至善付嘱诸菩萨者，此第二，述也。牒上利也。所称合理，故云如说也。
经曰汝今谛听至如是降伏其心者，此诫许二门也。但道法幽玄，听须详审，故先诫之，令谛听也。当为汝说等者，虽言许说，未知说何故牒上请，如菩萨等。
经曰须菩提至愿乐欲闻者，此第五，应愿也。善吉既闻许说，情深渴仰，故承命欲听，故曰乐闻。
经曰佛告须菩提，诸菩萨生如是心者，下，次正答。三重：一立经体，二显经用，三劝修行。立体两重：一依问正答，二因答断疑。正答则标宗略说，断疑则开宗广说。正答三重：一答云何住，二答云何修行，三答云何降伏其心。答住内，先总，后别。此总教也。生如是心者，即叹愿四恩心也。世亲论曰：若菩萨有四种深利益菩提心，此是菩萨大乘住处。案：此大乘以菩提心为本，故名住处。四种心者，一广大心，二第一义心，三者常心，四不颠倒心。此四种心，初二是慈悲门，后二是般若门。前中，初一是无边慈，以发心广远故。后一是无等慈，以凡小不能作此利益故。后二心中，初一是不变异般若，即是常心，故不变异。以不二故名常。不二者，论云：菩萨取一初众生，犹如我身故。后一是如实般若，即不颠倒心，不颠倒故如实。若有我见，即无般若；若有众生见，即无慈悲。无悲智故，则非菩萨。今明菩萨有悲智，故心不颠倒；不颠倒，故如实也。又复前之二心，明度而能普，即以广降狭；后之二心，明度无所度，即以无降有。以广降狭，是伏二乘心；以无降有，是伏凡夫心。伏凡夫心，显有智慧；伏二乘心，明有慈悲。
经曰所有一切众生，众生所摄者，第二，别序。四恩即为四分。先明广恩心，三重：一标，二释，三结。此总标也。所有一切众生总收法界众生。众生所摄者，简去非情，有生皆摄。
经曰若卵生至非无想者，此释也。无著论曰：差别说也。三重：一举四生，二色无色，三有想无想。此列生类也。即是四生。地论云：生依至差别。无著论云：受生别故，杂诸根起名生。生别不同，有其四种：依壳而生曰卵，含藏而出曰胎，假润而兴曰湿，欻然而现曰化。此列生类也。人、畜二趣并具四生，饿鬼唯有胎化，诸天、地狱一向化生。若以四生对六趣，六趣狭而四生宽，以中阴化生，非趣摄故。若有色若无色者，此列界类。无著论曰：依止别故。界者，别义。一欲，二色，三无色。若有色，即摄下二界众生；若无色，即摄上一界众生。何故如是？以欲界必并有色，色界其必无欲，无色一界无色无欲故。若有想，若无想，若非有想、非无想者，此列性类。性者，体义。一切众生以想为性。无著论曰：境界所摄别故。有想者，即有心而粗；无想者，即无心而寂。非有想非无想者，即虽有心而非粗非寂。非粗故异有想，非寂故异无想，故言非有想非无想也。言若有想，即摄七有想定及欲界众生；若无想，即摄二无想定及无想天众生；非有非无即摄非想非非想天众生。俱舍论云：由想昧劣，谓无明胜想得非想，名有昧劣想，故名非非想。此并广心之境，欲求作佛，必先依之而发心也。此界性二类，十地论名粗细差别。
经曰所有众生界，众生所摄者，此结佛说。故无著论曰：谓上种种想，住众生界，佛施设说也。
经曰我皆令入无余涅槃而灭度之者，此第二，明第一恩心也。三意：一第一心，二第一法，三第一事。我皆令入者，此能施恩，即第一心也。无余涅槃者，此所施恩，即第一法。此有二义：一、三障永尽，二、德满无缺，故号无余。不同二乘，但亡身智，名曰无余。涅槃者，翻为灭度，亦言寂灭，亦言成就大乐，亦曰清凉。而灭度之者，欲令众生皆证此乐，故言度之。此第一事也。无著论问曰：何故愿此不可得义？论曰：生所摄故无过。彼又问曰：如所说卵生等，并入愿数者，彼卵生、湿生、无想及非有想、非无想等，则不能入，云何能令一切众生入涅槃也？有三因缘故。难处生者，待时故；非熟者，成熟之故；已成熟者，解脱之故。彼又问道：何故说无余涅槃界，不直说涅槃？彼自释言：若如是，便与世尊所说初禅等方便涅槃不别故，彼自以丈夫力故，无佛亦得，但非究竟故。案：此初定等凡夫外道，及劫烧时同皆得故。彼又问云：何故不说有余涅槃界？释云：彼共果故，自以宿业。又值佛说而得果故。又非一向身苦有余故说无余。前来二心相唯慈悲，非无智慧。前之广心，虽与人天之乐，即是下恩；与二乘乐，即是中恩；今与大涅槃无上之乐，故是第一恩也。
经曰如是灭度至即非菩萨者，此是第三，常恩也。三重：一牒前二心，明俗有慈悲；二正辨常恩，明缘真有智慧；三释所以。如是灭度者，牒第一心；无量无边等者，牒广大心。由此二心是慈悲故，处有不息也。然无量有四义：一者，约事名无量，由菩萨恒起大悲及正勤，自度令他度，无量众生皆得涅槃，是事无量。二者，时无量，于无量劫自度令他度，无量众生得涅槃故。三者，方便无量，于向劫中，由悲智故，随众生根性种种方便，现三乘教，度脱之故。四者，性无量，众生有三性，二性有量，一性无量。遍计所执性、依他起性是有量虚妄法故，圆成实性名无量真智境故。一切众生，约前二性，则无般涅槃，与如如智相违故。约圆成实性，得般涅槃，以四德为体，与如如智相应故。由约此性是无量故，得般涅槃。又无量者，竖通三界；无边者，横括十方。实无众生得灭度者，由智缘真，物我一体，此正常恩。常有二种：一者，常体，谓人法二空，性无迁变故；二者，常用，谓处摄生，化用不断故。世亲论云：菩萨取一切众生，犹如我身。以此义故，菩萨自身灭度，无异众生得灭度者。此由悲故，己外无异生；智故，异生外无己。故曰：实无得度。无著亦同此也。依文殊般若经，明众生界不增不减，故无得灭者。经云：假使一佛住世，若一劫，若过一劫，如此一佛世界，复有无量无边诸佛，如是一一佛昼夜说法，心无暂息，各各度于无量恒沙众生，皆入涅槃。于众生界亦不增不减，何以故？众生定相不可得故。十方亦尔。
何以故至即非菩萨者，第三，释所以也。前言化生入灭，后云无生得度，二言矛盾，故责何以。即自释云：若菩萨有众生相，即非菩萨，由己外见众生故非菩萨。故无著论曰：若菩萨于众生所他想转非自体想，不名菩萨故。世亲论亦同。彼云：若菩萨于众生起众生想，不生我想，则不应得菩萨名。如是取众生如我身，常不舍离，是名常心利益。此示废异智。
经曰何以故非至不名菩萨者，此第四，明不颠倒思。己外见生，竟有何失，而言非？故即自释言：若菩萨起众生相等，则不名菩萨。我等四执是分别，分别之心，即菩萨正障。既有正障，故非菩萨。今明菩萨无我等相，则自惑已亡。心无颠倒，故能常化也。初我相，就内身破；次三相，就外境破。有我相，故无涅槃；若有众生等见，故无慈悲，故非菩萨。今无四见，明有悲智，有悲智故，则是菩萨。故无著论曰：若以烦恼取众生命人想，转彼则有我想，及于众生中，有众生想转，菩萨于彼不转，已断我见，故得自行平等相故。行谓五阴行，信解自他平等故。
经曰复次须菩提至行于布施者，此下第二，答云何修行。然无著世亲名高印度，奇才卓荦，昆季师资，并学冠当时，位隆上忍，悲云外作，慧炬内融。注法泽而洽群萌，秉智灯而辉巨夜。皆以修多罗藏秘密难通，各畅述所知，制兹经论。虽复筌蹄异唱，阙旨无违，庶返迷方，殊途一致耳。然世亲所制，后魏翻行，无著注述，后随方释。前论则行之已久，取则者成林；后论乃创始流传，知闻者适有一二。今先依无著，后述世亲。师递相承，以为其次。无著论曰：彼诸波罗蜜有二种果：一未来，二现在。案：论即以二果释经三句。未来果者，施得大福报，戒得释梵报，忍得大伴助大眷属，进得果报不断，定得生身不可损坏，慧得诸根猛利，于大人众得自在等。现在果者，得一切信敬供养，及现法涅槃等。云何释经三句？论云：若求未来果故行施，为住物行施，如所施物还得彼物果，此为所除。经言：不住于物，应行布施。物即事也。此不住者，是能除。无著论云：此为依义，显示对治住着故。应行施者，此为说相，谓说檀等故。又云：若求未来尸罗等果故行施，为有所住行施，此为所除。经言：无所住应行布施。无所住者，此是能除。案：能求即有取障，能除即无相修。此之两句，但约未来果以释。论云：若求现在果信敬供养等故行施，为住色声香味触行施，此为所除故。
经曰不住色等，此为能除。若求现法涅槃故行施，为住法行施，此为所除。故经言：不住于法应行布施。此为能除。此一句约现在果以释。此解与旧释硕反，应知。若依世亲论释，以一偈摄此三句经文。偈云：自身及报恩，果报斯不着，护存已不施，防求于异事。故摄三句者。论曰不住于事者，谓不着自身。无所住者，谓不着报恩。报恩者，谓供养恭敬种种等门。不住色等者，谓不着果报。下半偈解不住意。此三句经，即为三别相传解释。前二句，约现在；后一句，约未来。正解修行有三，即教离三障：一不行障，二僻行障，三倒行障。依世亲论，初令不着自身，即离初障；次令不着报恩，离第二障；后令不着果报，离第三障，即为三重。不住于事者，此初句也。即不着自身，住犹是着。论云：谓不住自身，故事着五阴身事。此有二种：一以菩萨善知自身本空无物，但是假名；二知身无常，不久磨灭，何足可保？是故不着。若着自身，则有二过：一畏身不活，拥财向己，不肯布施，即是悭贪；二者设行布施，心有取想，不到彼岸，即是其障。今既不住行施，即离初障也。经曰无所住等者，世亲论云：不住报恩。报恩者，谓以少施而求大报。若报他报，名为僻行。一者因僻，不以悲智为方便故；二者果僻，不以佛果为所求故。今既以二行为因，求三德果，故离第二障也。故无所住也。此二据现在也。
经曰不住色布施等者，论曰：不着果报，此一据未来，无著约现在。正报是受体，在法尘；依报是受资，即五尘。生死之受，实苦计乐，所以是倒；为生受体，求受之资，故亦名倒。今令不住五尘，即舍依报；不住法尘，即舍正报。为求佛果德而行施者，即菩萨正行也。问：行乃尘沙，何故唯论布施？答：为明菩萨行者。若行一行，即摄一切行，故举一檀以摄诸行也。世亲、无著皆以三檀具摄六度。故论说言：六波罗蜜所摄一切檀那性故。一者，资生檀，摄布施一度，此名体相当也。二者，无畏檀，摄戒、忍两度。世亲论云：于已作、未作恶不生怖畏故。于已作恶布施舍心者，无报怨心故。不令他怖，忍施无畏施也。于未作恶不生怖畏故者，而不犯戒，起恶加物，戒施无畏也。三者，法檀摄进、定、慧三度，身心不倦故是进，善知识故是定，如实说法故是慧。故论偈曰：檀义摄于六，资生无畏法，此中一二三，名为修行住。此答云何修行竟。
经曰须菩提！菩萨应如是布施，不住于相想者，自下答第三降伏心问。虽答伏心，即是成上修行。上所以不着三事者，良由内有不取相心故。若依外国疏释，此下但答第三问，不兼成上二问。然束为两节，初明发起无心可以相，下明发起无疑心。于中五重：一立本，二利益，三举譬，四合喻，五劝行。此立本也。应如是布施者，应如上不见三轮，行无相施。不住相想者，谓施者、受者财物相，此为所住，即所取也。想谓能取三轮想，此谓能住，即能取也。相是遍计所执性，即相结；想是依他起性，即粗重结。此二种结，即菩萨正障。若作无性观，观遍计所执，本末无相，故相结灭，即不住相也。观依他，本来无生，故粗重结灭，即不住想也。若行诸度，离诸度相想，即降伏执相心，成无相行也。
经曰何以故至不可思量者，此第二，释利益也。何以故者，住相何损？舍相何益？而今不住故。又若离施相想者，云何能成施福？故即释云：若菩萨不住相布施，其福德聚不可思量。此答明福难量也。何者？有相是俗，无相是真。有相行施，但感世间之报，其福有穷；无相行施，远招出世之果，其福无量。此于三轮，虽离相想，非无平等惠而行布施，故不可量也。
经曰须菩提至后佛言如是者，此第三，举譬。前虽法说，义犹未彰，故引空为喻，成福德多。故无著论曰：如是建立不住已，或有菩萨贪福德故，于此不堪为令堪故。世尊显示不住，行施福聚甚多，犹如虚空。有三因缘：一遍一切处，谓于住不住中福生故；二宽广高大殊胜故；三无尽究竟不穷故。若相传解空有三义，故不可量：一性常，二体一，三容受。无相布施类空亦尔。一常而不变，二众相寂灭，三体合众德。备此三义，故不可量也。文中两重：一问东方，二类余九。为彰因满，如空无限故。东方三重：一问，二答，三述。此问也。东方空体论远近，可思量不？答述可知。次问九方，类以可解。
经曰须菩提至不可思量者，此第四，合喻。无相布施，如空三德，故云亦如是。
经曰佛复告至行于布施，此第五，劝行也。但应如我上来教汝离于相想而行施者，必成大果功德之聚，如空无限也。上来答问标宗略说竟。
经曰须菩提至见如来不者，此下第二，因答断疑。即开宗广释。世亲论曰：自此以下，一切修多罗断生疑。三重：一约正行断疑，二约正教断疑，三约正果断疑。此第一，约正行也。六重：一问，二答，三释，四印妄，五显真，六结实。此第一，问也。疑者云：若为菩提而行施者，此即有相；若无所为，即施空无益。前来既行忘相之深因，应招无相之妙果；今既见有相之身，则因非无住明矣。为断此疑，故为斯问也。相即三十二相，可以此相见真体不？佛及问善吉者，凡有三义：一明理体平等，契者便通。若佛独说，似有我见，与居己无我故，令弟子说也。二为接下情，若佛独说，则近行之流咸生自绝。既见下人能说，则便依修。故地论云：何故菩萨说，增长诸菩萨力故。三明毕竟断疑，要须反问，令其取解也。
经曰须菩提言至得见如来，此第二，答也。先总，后别。明须菩提承佛加被，善知法身体是无为，但可显了，非修所得，故云不可以相成就得见如来。若以相见如来，有二过失：一同轮王有三十二相故，二同有为有三相故。故论云：何以故？如来名无为法身故。
经曰何以故至即非相者，此第三，释。显何以故者，问前不也意。即释云如来所说相即非相故。所说化身俗谛相，即非法身胜义相，故云即非相也。
经曰佛告至皆是妄语者，此第四，印成有为虚妄也。前明善吉说妄称理，下如来自说成前义实。故世亲论云：示现彼处三相无故。案：彼处即法身处，离生、住、灭，故言无；凡说俗相非真实体，故云妄语。无著论云：第一义中相具足为虚妄，相非具足不虚妄。
经曰若见至非妄语者，此第五，显真也。若见有为之三相，非是无为之实相，为人说者，此非妄语，此达妄入真也。
经曰如是诸相非相，则见如来者，此第六，结实也。如是诸相非相者，牒前化相非真；则见如来者，结实。明菩萨善知如来法身，即相无相，离相证实，故见如来。故无著论曰：此为显现。谓相应三昧及摄散心时，于彼相中，非相见故。世亲论云：菩萨如是知如来为佛菩提，行于布施。此明菩萨，如是通达，行离相因，得无为果，不名执着也。断初正行疑竟。
经曰须菩提至生实相不者，次第二，约正教断疑。先问，后答。此问也。疑者云：前说不住之因既不可得，则深而难行。后说无相之果又是无为，则妙复难得。是则如来在世，深行难解，乃得利益。未来末世，机根浅薄，颇有闻经，行无住之深因，得无相之妙果。不如其不得，则如来有徒说之过。于中五重：一标章，二举信，三时节，四闻教，五重问。可知。
经曰佛告须菩提至生实相不者，此答也。答意者，虽复末世，必有信者，谓凡圣二人具足三德，于此深义，决信不疑，即成如来不空说法也。答中，先遮无，后示有。此遮无也。佛将说有以杜疑，先遮无以正问，故言莫作是说。
经曰佛复告至法欲灭时者，此示有也。示有中，先示比信，后示证信。比信则依于戒福慧。又初明戒福，举供诸佛；后明智慧，则说二空。良以福从田生，智由境发。田中之上，莫胜如来；境界之深，岂过空理？是以举佛胜田，彰福广大；明空境妙，显智幽微。比信六重：一信时，二信德，三信依，四信体，五信因，六信果。此第一，信时也。未来末世法欲灭时者，佛者，佛灭度后第五五百年也。依大集月藏经，第一五百年，解脱得坚固；第二五百年，禅定得坚固；第三五百年，智慧得坚固；第四五百年，造塔寺得坚固；第五五百，斗诤坚固。若以正像皆千年者，即第五五百年，经云：末世故。若正法只五百年者，则第四五百年，经云：法欲灭时故。无著论曰：正法欲灭时者，谓修行渐灭时也，则第四五百年。
经曰有持戒修福德智慧者，此第二，信德也。依无著论云：戒等三学。与福德对，彼智慧并是福门，而两说者，戒是止相，福修义，所以二说。持戒者，清禁自居，防息三业；修福者，随事造修，备积众善。此二即比信之德。无著论曰：功德者，少欲等功德等为初，乃至三摩提等，即福德也。智慧者，鉴照空有，令心无滞，即证信之德也。
经曰于此修多罗章句者，此第三，信依也。修多罗即此经也。章言大分，句论委细。前说不住因为一章，后说无相果为一章。故云章句者，因中不住色等之流，果中相即非相之类。依无著论：修多罗句说者，谓所有义。则以所诠为说，能诠为句。
经曰能生信心，以此为实者，此第四，信体也。信行无住之深因，必招无相之妙果。又信法有实益，实有信人。
经曰佛复告至而种善根者，此第五，明信因。两重：一反释，二顺解。此初也，两重：一非少供诸佛，二少种善根，树因久也。
经曰佛复至种诸善根者，此顺释也。一供事多佛，二多种善根。明植福深。问：前信德中云持戒，今言供佛者何？答：持戒清洁称可，圣心则为法供，此无违。
经曰闻是至生净信者，此第六，信果。信果有三：一信微，二证重，三因诚。此初，信微也。显信少而福多，故云乃至一念也。
经曰须菩提至是诸众生者，此第二，证重也。世亲论曰：彼持戒等人，诸佛如来非见果比知事此何为福德正言殑伽，此翻为许河中沙数世界，一沙为一世界经曰须菩提至何况其沙者，第二诸河是河尚无数，况乃其沙？
经曰佛言至得福多不者，此第三,问施也。一恒之沙为第一多，一沙复为一河为第二多，诸恒之中复各有沙，为第三多，诸沙之中一沙复为一界，为第四多。若人施宝同于此，所生之福，得为多不？
经曰须菩提言甚多至得福甚多者，此第四，答施也。宝多福胜，故甚多也。
经曰佛告须菩提至阿僧祇者，此第五，比胜，正明经胜用也。此明施宝虽多，但是有流而生福少；持经虽少，能感菩提而生福多。此乃染净悬殊、升沉不类，故言胜前无量也。无著论名此一段为摄取福德也。
经曰复次至如佛塔庙者，此第六，释胜。明此经之胜成，生福多也。五重：一明经力，能令物尊；二辨经体，从真流出；三显经教，诸佛同说；四举经用，为灭惑本；五论经福，诸善中胜。初能令物尊。四重：一令处尊，二令人贵，三释人贵，四释处尊。此令处尊也。世亲论云：一者所说处，随何等说此经，令生尊重奇特相故。无著论名等供养。
经曰何况有人尽能受持读诵此经者，此第二，令人贵也。世亲论云：二者，能说人。随何等人能受持及说，以尊重经论故。何况者，一以无情况有情，谓以地况人也；二况多，以一偈况尽受也。地无灵，说处尚令尊重；人既有识，持者深须敬养也。世亲论云：非七宝等，随何处舍，随何人能舍，如是生敬重故。案：舍宝人处，不令人贵。故世亲论云：此法门与一切诸佛如来证法，作胜因故。案：若不持说，不得菩提。由此义故，处人尊贵也。
经曰须菩提至希有之法者，此第三，释人尊也。是人者，即持经人也。得菩提果，名成最上，物不能并，故云第一。世间所无，名为希有。无著论名难作。
经曰若是至似佛者，此第四，释处尊也。则为有佛者，一解，云经是正教法身，若持在心，是人身中即有法身，此以持经之人为处。又解，则为有佛，即指持经人为佛。佛本在世，自证此法，为人弘宣。若人受持此经，随分取解，名为自觉；为人演说，则是觉他。障虽未尽，亦得名佛。故经云：当知是人坐我坐处，即是如来也。又有经之处，则为有佛，佛教不异经教也。圣既居中处可尊佛者，此明传经益也。既等如来故劝供养，宜作佛弟子者，即是菩萨，有佛显有，能说有显有，能受两圣居中，处可尊也。无著论名起如来等念。
经曰尔时须菩提至云何奉持者，此第二，明此经体从一双问，二双答，三双释。此双问也。所以此中虽复对佛演说，而未闻其名。既见有大愿欲。夫证真如者，得真般若，从真般若流流大悲，从大悲流化身，从化身流此经，故此法门流也。经真流故，持少福多；宝非真流，施多福少。欲显此情，初当何名，此经约文以求目，后我等云何奉持约经曰佛告至波罗蜜者，下双答。先答初问宣实，实之为名，本证实者，能流于名，寻名之所流还诠证实之智中佛自答名金刚罗蜜虽是世间法能心。今言布施及摄六度也。上来约有住断疑竟。
经曰须菩提至应如是布施者，此事二：约无住断疑也。两重：一约外化，二约自行。外化两重：一约俗有化；二约真无住。此约俗有化也。疑云：若其无住，为谁修行？若见众生可为，即名住者也。今明约俗，可言有为，故言为利众生，应如是布施。案：若心存三事，则利物有限；若能不见三事，方为大利也。
经曰须菩提言至即非众生者，此约真无住也。众生相者，即众生非众生相者，明其体空，色心俱不可无相即。答言：如来说一切众生即众生名非众生者，正显名空体既空也。故世亲论曰：假名及三，如来离彼相，诸佛无彼二，以见实法故。明得二空外化耳。
经曰须菩提至不异语者者，次约自行断疑。世亲论曰：此中有疑，于证果中无道，云何彼于果能作因？为断此疑者，云理中无教，云何藉教而能得理？此疑从上，如来实见今不住，而能为因，此乃圣者所知，非凡能测，但依教修也。欲显此行，可信可证，故举四语以劝之。于中两意：一劝信，二防过。此说真智实语，说四谛，即人空，如实语说事，此乃境有四种，故语有四非。谓如来语及小乘说摩诃衍法，及一切受记，以不虚等，此何所显示，欲令信如来故能忍。于中真语者，为显世谛相故，即苦谛。实语者，为显世谛修行，有烦恼及清净相故。于中实语者，此行烦恼，此行清净故。案：此二语则说世间染净，即集谛者，为第一义谛相故，即灭谛。不异语，为第一义谛。修行有烦恼及清净相故，即道谛。案：此二语则说出世间清净。
经曰须菩提！如来所得法所说法，无实无妄语者，此防过也。前既畏守言失道，为防彼故。所得法者，即二空理，不即理故。言无实教，必顺理故。无妄语喻兴道处无言，故舍船之譬作。无著论如言说性故执着。为遣此故，经言：须菩提，如来正觉法及说无实无妄。无实者，如言说，性非有故；无妄者，不如言说，自性有故。
经曰须菩提至亦复如是者，此第三，双约有住、无住断疑。世亲论曰：复有疑，若圣人以无为真如法得名，彼真如一切时一切处有，云何不住心？得佛菩提，则非不住。若一切时处实有真如，何故圣人可得，凡夫不得？为断此疑，故说斯喻也。无著论显乏受对治。两重：初一法喻。明有住，喻凡夫，即外凡也。以不定故，引入闇以况之。问曰：外凡本一以常在闇中，亦得言人。故经云：从闇入次三，对圣人，为出显凡为人依。无著论为报行施，便著于事，欲乐苦受中，不解出离。犹如入闇，不知我何所趣。后一法喻，显无住，喻圣人。闇以譬惑，明即喻智，色喻真如。若心有住，是有惑无智。若心无住，是有智无惑。真虽不隔于惑智，其惑不灭，不可以证真。亦如色虽不隔于明闇，其闇不灭，则眼不能见色。若如是，有智者得，无智者不得，何关真如遍不遍也？于中皆初前文可知。后喻内如人有目者，世亲论慧种子，明有见体也。夜分已尽者，世光明者，如能治法现前故。若如是，目譬见种种色者，理事斯鉴，故云见。无著论亦同此说。
经曰：复次至读诵修行者，从上初恒以来至明经用。此下第三，次劝修行。两重：一劝修，二美业。劝修四重：一教因，二示果，三举劣，四显胜。此教因也。于此法门者，此修行处，即教道也。受持读诵者，修行事也。世亲论云：依彼名字，得成闻慧。此有三种：一受、二持、三读诵。受持修行，依持法故。读诵修行，依闻慧广。亦名闻慧，此则修行，为总受持。读诵读诵是思慧，修行是修慧。又复受是信修慧。又复受持等是智慧门，广说者是慈悲慈悲则外化。无著论说：受者习诵故，持者不忘故。论名一段，为如来忆念。
经曰：则为如来至功德聚者，此示果也。知见如前释。悉觉者，即分别后智，出眠梦之表故言觉。此明照俗，前显证真，此乃将明修福之转胜故，先言得福之无边也。无著论名摄福德。
经曰：须菩提至以身布施者，此举劣也。两重：一舍身，二时大舍中，先舍，后结。前明舍身。直明持经有慧成就。今明修行见理，三慧得成，以三校量也。世亲论云：以事胜故。案：即舍恒即百千万亿劫故。
经曰：若复有人至为人广说者，不谤者，即信也。直尔生信，犹胜舍身，况能持经，固难为喻也。又不谤者，明信心胜；受持诵等，明智慧胜；广为人说，明慈悲胜。
经曰：须菩提至无边功德者，此第二，美业。明依此经而修，则三慧转胜，近除三障，当获二果。未成佛以来，备受人天胜报，功业成办，多所饶益。欲修行之用，以劝修行之心也。文中有九:一境界深、二依止大、三满界种、四持正法、五难信闻、六处障、八速证果、九果报大。此境界深也。无者，所诠之理深，心口所不及，非凡小之境界也。称量者，智慧波罗蜜，上极虚空故，权衡不能准，不可称量也。有等及胜故，无边功德者，余五波罗蜜，傍尽十方故，弘扬不能测，无边功德也。世亲论曰：非余者，境界故。
经曰：此法门至最上乘者说者，此明依止大。此成前不可称义法门者，即此般若无相法门，运出三乘之表，故曰大乘。过两障之外，故称最上。无著论云：余乘不及，故最上；烦恼障智障净，故最胜。又为三贤菩萨，通说法身，故曰大乘。说彼报身，故称最上。又为地前人说，名为大乘。以发心故，为大地已去菩萨说故，名为最上。以有三：一者，下说四谛十二缘等，即二乘；二者，上上说，说三无性，即一乘。此经为发后二乘者说依大人说故。又此法门为大乘人学所依处，故名依止大。又诸故名依止。大乘者，有五义：一者乘体，即真如佛性体，能出离故；二者乘因，谓福慧二行，能引出真如性故；三者乘摄，谓一切众生，皆可济度故；四者乘障，谓皮肉心三惑，是处所离故；五者乘果，谓无上菩提，是乘所至，无过此故。
经曰：若有人至无量功德聚者，此有满界种也。即三种佛性：一自性佛性，二引出佛性，三至得果佛性。初即真如界，次是菩提心，后明六度行。案：初即名界，后二名种。此乃依真如界，发心行种故。今名无边无量之福，此与三性相应故。圆满界种悉知见者，此叹修行。不可思等者，别释无量等菩提者，此明持正法。正法即菩提，菩提名觉。觉有四种：一应觉，谓二空真如，应须觉故。二正觉，无分别智是觉体故。三觉分，谓度十地及道品等，是觉因故。四令觉，谓十二部教，令得觉故。初是觉缘，二是觉体，三是觉因，四是用。若受持读诵此经，即持令觉。依正教修正行，即摄持觉分。依正行生真智，即摄持正觉。依真智证真如，是摄持应觉。摄持即荷担。问：菩提非色法，云何名担？解云：非色故不同世担，及广度众生，即二处荷负，岂非担耶？世亲论释弃担能担中立。云五阴粗重常恼，故名为担，如佛所说，何谓担？五阴是担，诸阿罗汉，此担已除，以是故言弃担。能担者，是佛法中二种功德担应担。一者自利，二者利他。一切诸漏尽，不悔解脱等诸功德，是名自利。信、戒、舍、定、慧、等诸功德，能与他人，是名利他。复次，譬如大牛壮力，能负重载，此诸阿罗汉亦如是。得无漏根力觉道，能担佛法大事担。以是故名能担。案：此经亦以自利、利他以为荷担。菩提既以悲、智为体，即为二利。
经曰：何以故至无有是处者，此明难信闻。两重：一未明小乘难，二显凡夫难。若乐小法者，即二乘人轮，无受大之机故。若有我见等即外道此明净三障，谓惑业报。无著论名灭罪为人轻贱者立，何以故？下释：持经之人，应可尊重，何以为人轻贱故？答：意先世有，后报重罪。以此身上，闻经持说，能转重业，现世轻受，未来苦报，因即不牵。非谓持经，招此轻贱也。若尔，既有重罪，何得闻经？答：以其先身罪福并造。既有罪故，应入恶道；以兼余福，故得闻经。若能深达，相应轻报亦尽现受人轻为人贱故，转报障先罪灭故障。世亲论曰：及远离诸障故。
经曰：速证果。三重：一举劣，二彰胜，三比胜。燃灯佛前者，谓。燃灯之前，今引长时供佛功德，与来世少时持经之善共相比较，显经力胜，速证菩提。从始至末，四事供养，故无空过。此举劣也。若复有人下，此举胜也。后末世者，谓佛灭之后。别本云：于末世五十岁时，持经之善，胜供佛者何？此有四义：一者，三世诸佛，以般若为母故；二者，供养诸佛，多起人相故；三者，以但生福德佛有限故。今明持经发解，远离众相称云法供养者，诸供中胜，持经之福多，事世亲论云：复能速证法故。今以事佛福为一分，持经福为百分，事佛一分及经福百中之一分。次以百中一分为千，亦不及中之一分。后云故云乃至。
经曰：须菩提至疑惑不信者，此明得大报。两重：一显因多，二明果大。无著论云：此显示彼福体及果不可测量故。此因多也。我若具说者，世、出世报，皆持经得者，可名具说。今但论出世，故名不具。所以但说持经，得出世报者，恐凡小闻说世报近果，远舍菩提，永失本心，名为狂乱不信。即凡经曰：须菩提至亦不可思议者，此果大也。法门。果报者，即出世间十王三身之果。十王思三身大果，则体用大而难测。论曰：成种种势力，得大妙果报故。上来第一，周明立菩萨行体竟。
经曰：尔时须菩提至云何降伏其心者，此下第二，周断菩萨行障。先问，后答。此初问也。无著论云：何故复发起此初时问也？论自释云：将入证道菩萨，自见得胜处，作是念：我如是住、修行、伏心，我灭度众生，为对此故，须菩提问。世亲论曰：何故前说三种修行，今复重说，此有何胜？偈言：于内心修行，存我为菩萨，此则障于心，违于不住道。
经曰：佛告须菩提至一切众生者，此下答问。疑，此破障也。两意：初慈，后智。此慈也。一无边慈，所及广远故，二无等慈，二乘不能行故，已如前释。此第一慈也。经曰：令入无余涅槃界者，此第二慈也。
经曰：如是灭度至即非菩萨者，此下明智。前明毕竟智，即是常心；后明真实智，即不颠倒心。此初智也。三意：一标前二心，明化俗有慈悲；二而无下明缘真有智慧；三何以故下释意。
经曰：何以故至者，此第二智。两意：一难，二通。何以故者生，犹如我身，何故复言无我人等？若实无我住修行等也。以此推之，似当有我，而为菩萨，何故说云无我等故？故云何以。实无有法，下通也。通意，始从种性，终尽法云。于内心中超我心分别者，皆是障道。不以此心，名为菩萨，故曰实无。即应难云：若起我心，非菩萨者，起何等心，名为菩萨？应举住。答：通达无我、无我法者，名为菩萨。广如下说。案：此一段经文，即标上答云何住，经文亦应具有修行、降伏，但义有文无，何故如是？夫心为行元其心必知有行，故略之耳。又复前文，但遣着末有过，故异于前，非烦重也。故世亲论曰：若菩萨于自身三种修行，生如是心，我住于菩萨大乘，我如是修行，我如是降伏其心。菩萨生此分别，则障菩提行故。无著论中亦同此说。又存自者，不能忘观；存他者，不能忘境。其欲自他两灭者，莫若境观双尽。是故如来标前无度以尽境，引令无发以尽观。境尽故绝于所度，观尽故绝于能度。所度绝则他我灭，能度绝则自我亡。二我之执既除，障道之累自息。若如此，岂有一我名为菩萨而发心乎？
经曰：须菩提至三者，此第二断情疑。两重：一约菩萨，二约如来。菩二就化生，三依严土。得记展转四重：一断有菩萨三如来有得疑，四断如来无得疑。有菩萨疑，四重：一问，二答，三述，四成。此问也。疑意云：若今时菩萨是无，昔日亦应是无。若昔有者，今亦应有。昔若无者，释迦菩萨不应依燃灯以得道；今若无者，弥勒不应依释迦以受记。只可无自体神我菩萨，可无非色非心假名菩萨。为断此疑，故为斯问。前说燃灯，今复重说，二文何别？案：前则疑法可取，今则疑人能取，文虽大同，疑则不一。
经曰：须菩提至，此答也。善吉既玄悟圣旨，故答以无得；既无所取，故得菩萨提者，此有二义：一者，菩萨尔时犹在性地，实证无生真理，故言无得。二者，初地已去，得无生实证，不见一法是菩提，而为智证，方得授记，故言无得。所以明此二者，此经前后具说二种人故。又佛藏、华严、发菩提心等，诸经中皆明供佛，以有所得故，佛不授记。末后遇燃灯佛，方得授记，以无所得故。又大品经、名字、集散、十无、烧城喻四品中，广明有菩萨无菩萨义，五阴、十二入、十八界中无菩萨，三毒、十二因缘中无三世，六度、三十七品十力无畏、十八不共法、一切种智中无，乃至善不善常等诸观中亦无，如是一一法非菩萨，诸法和如是说即真说般若，如是观即是真行般若。闻如是说不惊不畏，即住阿鞞跋致性中。后言即空离空，无菩萨行般若；即般若离般若，无菩萨行般若；五阴、六度乃至实际一一法中，无菩萨行般若；诸法和合中，亦无菩萨行般若。如是所见，无法亦不可得，亦无有生，无有无，于是法中，通达无疑。是名菩萨住无生法忍。五阴、假名菩萨得是法故，名行般若。此是世俗故，说第一义中是无生菩萨得是法故，便得授记，发菩提心。论无解、无相、无念、无取、无舍、无垢、无净，乃至空中名为空。若菩萨如是知阴、界、入性，即不取着，是名法忍。菩萨以是忍，故得授记。忍如是等说，岂有一菩萨体实不空，而得授记也？
经曰：佛言，如是，如是至得菩提者，此述也。美其言得，故署言如是。以燃灯时行非上故，不得授记。
经曰：须菩提至释迦牟尼者，此成其义也。二意：一返释，二顺成。此反释也。授者，示其果；记者，定其时。燃灯既遥，授以当来，明释迦未即成于囊日，故授记，燃灯行非上。后时者，授记后时方得佛也。得果也。此明有所得，故不记。
经曰：以实至释迦牟尼者，此也。正以无所得心，悟无生忍，故燃灯记我得佛也。前有所得，行非是上；今无所得，乃名为上。有得即地前，无得即地上也。依首楞严经，授记有四：一不现前授记，二现前，三发心，四无生忍。经但列四名，不配位地，而解者不同，就位上下。不现前者，谓三贤菩萨，积行未远，虽未现证，宜与授记。故现前者，谓初地菩萨，见解现前，而得授记。发心者，二地已去，七地已还，发心修道，而得授记。无生忍法云悟无生忍时，而得授记。又解，不现前者，佛去其不在会者，皆亦得佛也。现前者，即在会，面与记也。发心者，或在外凡，或住三贤，或在初地，当发心时，即得授记也。无生忍者，或在初地，或在八地，而得记也。摩那婆者，此云无方行人，旧来相传，译者亦云，仍重真谛，译为有意年少。如因果经中说，善慧仙人因五大梦，欲问普光佛，于其中路，住五百婆罗门，论议得胜。彼五百各施一银钱，尽用买花，如经具说。佛授善慧记已，犹见善慧鹿皮衣，如来欲令舍此服仪，即便化地以为淤泥行而地浊深，心自念言：云何乃令千辅轮足蹈此而，以用布施，不足淹泥，仍又解发，亦以覆之，如来即便蹈之而度。因记之曰：汝后得佛，当于五浊恶世，度诸人天，不以为难，必如我也。善慧即时解一切法空，得无生忍，身升虚空。说偈赞佛讫，白普光佛言：我昔在山，得五奇梦：一者，梦卧大海；二梦枕须弥山；三梦海中一切众生入我身肉；四梦手执日；五梦手执月。愿为我说此梦之相。普光佛说：梦卧大海者，汝身即时，在于生死大海之中。枕须弥，得般涅槃相。一切众生入身肉者，当于生死大海为处。手执日者，智慧光明，普照法界。手执月者，以方便智，入于生死；以清凉法，化导众生，令离恼热。此梦因缘，是汝将来成佛之相也。
经曰：何以故至即实真如者，此第二，断无如来疑。疑云：前举燃灯，明法不可取；今举燃灯，明人不可得。若尔，本以菩萨修万行故，而得菩提，故名如来。今既无菩萨得法，将非一向无如来故，故言何以故。此疑意谓，行未满，果未圆，未成佛者是法身。为断此疑，即答云：如来者，如来即实真如也。此明法身如来，真实不倒，不倒故如理，不同报佛，报佛修得。法佛性净实者，非颠倒义。故真如者，不变异故。称理故不倒，常故不变。此明人无别体，即以法为人，未证故名法，如已证故名如来。名虽不同，其体一也。法既实有，即知如来不无。无著论曰：如清净故，名为如来；清净如，名为真如。
经曰：须菩提至不实语者，此第三，断如来有得疑。先举疑，后正断。此举疑也。疑云：前无菩萨故，可使无得菩提者，今既有如来，则如来自证菩提，疑不当理，故不言实。
经曰：须菩提至得菩提者，此正断语。前说菩萨得菩提，彼为不实；今谓如来得菩提，此实无有法，佛得菩提也。菩提以真如为其体，真如者，妙有妙无，非因非果，言语道断，心行处灭，难以觉观求，不可以身心得，而谓如来。得之于色心，求之以觉观，此不实也。故言实无有法，佛得菩提。故维摩经云：菩提者，不可以身得，不可以心得。寂灭是菩提，灭诸相故；不观是菩提，离诸缘故。
经曰：须菩提至三菩提者，第四，断如来无得疑。四重：一标有得；二遣虚实；三示虚实；四譬虚实。此标有得也。前明如来无所得，或谓如来一向不得菩提。为断此疑，来所得菩提。如来者，即报身如来；所得菩提者，得报果也。世亲论云：非实有为相故，报佛如来非三相故。有为相者，谓五阴相。彼菩萨法，无色等相故。
经曰：于是中不实、不妄语者，此第二，遣虚实也。疑云：前言有得非实，今言有得非虚，此何谓也？为断此疑故，明报佛菩提，无世间虚妄等相可得，故不实；而有法界净色可证，故不妄语。又彼法身如如，非世间虚妄等相，故不实；即是菩提相，故不妄。故世亲论偈言：彼即非非人，以不虚妄故。不妄语，若以言取，即实。不实，即遣有相，中有谤；不妄，即遣无相，中无谤。
经曰：是故如来至皆是佛法者，此第三，示虚实。初引说，后正示。此引说也。一切法者，谓真如法，是一切诸佛所得法，一切法中如如为自体故。问：真如应一，云何言一切？解云：如如非多法，故言一切。故论云：彼法如来所证，故言一切诸佛法。故此举所得，示不妄语。
经曰：须菩提至名一切法者，此正示虚实也。然真如是诸法之通体，诸法于如，有违有顺。顺则真持，违则真离。所持，真处有；所离者，真处无。真处有者，是一切法，亦名佛法；真处无者，虽是一切法，而非佛法。故云：即非一切法。此则一切世妄等法，非如如真实法故，是名一切法者，即是如如真实法。故此举不得，示不实也。故无著论云：显一切法法如清净故，如者遍一切法故。
经曰：须菩提！譬如有人其身妙大者，此第四，譬虚实也。先立，后答。此立也。前明大身，显报佛无取；今辨大身，彰法身无相。大身虽同，而所显各异。故无著论云：为入证道故。经曰须菩提！譬如有人妙身大身，如是等显示入证道时，得智慧故离慢。论言：云何得智？有二种智：谓摄种性智及平等智。若得智已，得生如来家，得决定绍佛种，此为摄种性智。此智已，能得妙身。论云：平等智复有五种平等因缘：谓粗恶平等，法无我平等，断相应平等，无希望心相应平等，一切菩萨证道平等。得此等故，得为大身，摄一切众生大身故。世亲论云：依彼法身佛，故说大身喻。故论释大有二义：一者，遍一切处，故名大，此约法身；二者，功德大，故名大，此约应身。遍故名大，明真如为一切法通体；功德大，明报身出遇世间、出世间。法身称妙，出二障之外；报身名妙，契二空之理。与无著释殊，彼得摄种姓智，故妙；得平等智，故大。今言妙者，属报身；大者，约法身。亦不乖前旨。
经曰：须菩提言至说名大身者，此答释也。说人身妙大者，引佛所即说法身为人身也。则非大身者，非是相报身。世亲论云：无有诸相故，是名非身。大者，有真如体，如是即名妙大身。说名大身者，即是法身法也。此名法身为所依，报身为能依。身者，依止义。法身依自性身，报身依法身、化身。如摄论说。上来第一，约得记断疑。
经曰：佛言至非菩萨者，次第二，约化生断疑。无著论名离慢。经曰，证菩提者，是自行；度众生者，是化他。昔无菩提，则无自行；今无菩萨，谁化众生耶？两重：一标疑起问，二答释正断。初中复两：一就教无总标，二约理无正问。前则无边慈，后则如实智。此总标也。菩萨亦如是者，上来就佛明法身菩提，对彼情执，彰有虚实。自下还明菩萨行相，有是有非，与上法身无异，故云亦如是。我当灭度众生，此是慢者，非实菩萨。无著论云：若菩萨有众生念，则不得妙身大身故。
经曰：佛言至名为菩萨不者，此约理无也。于五阴中，颇有实我，为菩萨不？
经曰：须菩提言至名为菩萨者，此答释正断也。两意：一依理答无，二引说正断。此答无也。明阴、界、入中，本来空寂，无有一法，岂得有我名为菩萨？
经曰：是故至无寿者者，此引说也。众生无故无所度，主宰无故无能度，寿者无故无恒度。此三若寂，即是人空。人既是空，何有菩萨而度众生？
经曰：须菩提至是不名菩萨者，次第三，约严土断疑。疑曰：若无菩萨者，谁起心修行清净佛土，自他两利耶？为断此疑，三重：一标疑，二正断，三示真。此标疑也。
经曰：何以故至是名庄严佛国土者，此正断也。上言庄严，显所严之土不可取；今说庄严，明能严之人不可得。所严不可取，即显法空；能严不可得，即显人空。人法既空，何有菩萨能严佛土乎？故世亲论曰：不达真法界，起度众生意，及清净国土，生心即是倒。所以是倒，由不达真法界故。若起此心，即是颠倒。非菩萨者，起何等心，名为菩萨？
经曰：须菩提至真是菩萨菩萨者，此示真也。二空，名真菩萨。成生自熟，严净佛土也。初无我者，即人空；无我法者，即法空。菩萨菩萨者，显有二智：一知世间智，知凡夫；二知出世间智，知圣人。以慈悲故，不舍世间；以智慧故，不取流尽。如是二处不着，故重菩萨菩萨，亦凡夫圣人二菩萨。凡即三贤，圣即十圣。故无著论云：为于彼二种无我中二种正觉故。世亲论曰：此言摄世谛菩萨，是故重说菩萨菩萨。上来约菩萨断疑竟。
经曰：须菩提至有佛眼者，此第二，约如来断疑。世亲论曰：复有疑，前说菩萨不见彼是众生，不见我为菩萨，不见清净佛国土，何以故？以不见诸法名为佛故。若如是，或谓诸佛如来不见诸法？为断此疑，故说五眼。无著论曰：为见智净具足，故经说肉眼等。又上言不见者，但人法体空，无定性可见，非谓佛不能见。故世亲论曰：虽不见诸法，非无了境眼，诸佛五种实，以见彼颠倒。两重：一即果断疑，二可以三十二相下推因断疑。即果三重：一约应身断疑，二约化身断疑，三约法身断疑。应身两重：一约智身，二约福身。智身三重：一出体，二显用，三判境。此初，出体也。无著论曰：为见智净具足，故经言如来有肉眼不？如是等肉眼，以人中净眼为体，缘障肉色为境；天眼以天中净眼为体，缘障外色为境，无著论曰色摄。慧眼以如理智为体，缘真谛为境，无著论云第一义谛摄。法眼以如量智为体，缘俗谛为境，无著论云世谛摄。佛眼以无功用智为体，缘一切法为境，无著论云一切种一切应知摄。佛在人中生，故有肉眼；常在三昧故有天眼；得不思议空智，故有慧眼；随机说法，故有法眼；以一念相应慧知一切法，故有佛眼。通局云何肉天二眼，凡圣通有？后之三眼，唯圣非凡？大小者，前三，通大小乘；后二，大非小。若尔，小乘人得法眼净，此云何通？解云：此乃见法生灭，远离我相名净，非谓五眼中，善知根欲性，名为法眼也。因果者，前四，通因果；后一，唯果。对治者，肉天二眼，对治皮惑；慧眼破肉惑；法眼亦伏亦断心惑，如断初地，伏二地；佛眼清净，断三惑尽。修、报者，肉眼唯报得，无著论云法果。天眼，亦报亦修，无著论同得。余三，修得。五眼中各二，一问二答可知。
经曰：佛言至如来悉知者，此第二，显用也。展转三意：初问答沙，次问答界，后正显用。前二可知。显用中，无著论云：为教彼众生寂静心故安立智。若干种心者，出所知也。谓摄心、乱心、垢心、净心，三毒四倒等，条绪繁广，故以若干总之。广如大品经。佛母品说。无著论云：若干种者，谓染净也。如来悉知者，正显智用，如来智净，所以悉知。但心细难知，尚能尽知，况复粗色也。
经曰：何以故至是名为心住者，此第三，判境也。两重：一就境显倒，二即性名虚。此就境显也。何以故者，众生心性，各各不同，何故如来以一心知？故如来说诸心住者，明住六尘，皆为非心住者，远离四念处。故非住，是名心住者。明住六尘者，是颠倒心故。又真谛解说诸心住者，是三相心住。皆非心住者，有为诸法不停，故非心住。是名为心住者，即是法性真实心住。即问：云何知法性心是真实心住耶？解云：余心有为虚妄三相，迁移不得，名住法性；不动不变，故名心住也。
经曰：何以故至未来心不可得者，此即性相空也。何以故者，何以得知诸心有住，皆非住故。即答云：过去心已灭，空故不可得；未来心未有，空故不可得；现在心虚妄分别，念念不住，即体是空，故不可得。无得以为得，此为虚妄。然诸心虽妄，唯佛体妄，故能知之，心非倒也。上来约智身断疑竟。
经曰：须菩提至得福多不者，次约福身断疑。故无著论说：福自在具足故。三重：一问，二答，三述。此问也。疑云：若前心是倒，此心修福，为倒非倒。如真是倒，不应名善；如真非倒，何以依倒而生？为断斯疑，示现心住虽倒，福德非倒。偈言：佛智慧根本故。无相之礼，能生佛智，故非倒也。又复此礼依智而起，故不倒也。
经曰：须菩提至甚多者，此答也。若为报行施，则心福俱倒；以不求思报，二俱非倒。故云：以是因缘得福多。
经曰：佛言至福德聚福德聚者，此是。如是者，述也。若福德有实下，释。时众复疑：闻向福德非倒，便谓前三千恒沙亦应非倒。为是故，佛即告善吉，若福德有实，如来则不说福德聚福德聚。此明若前福德即实我，上亦不应说二种福德。不可闻此福与佛智为本，便谓前福亦实。若福德有实者，即有相。若五度为般若所持而有相者，佛即不说为福德聚。以是无相，故说为福德聚。初福德聚是有相，重福德聚是无相也。
经曰：须菩提至见不者，第二，次约化身断疑。两重：一约化体，二约化用。此化体也。两重：一约八十种好，二约三十二相。两章，各三：一问，二答，三释。寻文可知。此问好也。世亲论曰：复有疑，若诸佛以无为法得名，云何诸佛成就八十种好、三十二相而名为佛也？案：此若佛是色，不应以真如为名；若佛非色，不应身有相好。为断此疑，故发斯问也。法身如来可以色身见不？无著论云：为好具足故。
经曰：须善提言至色身见者，此悟化真之不一，故答以不应也。此假异破一。
经曰：何以故至具足色身者，此释。何以故者，明不应意。真身是体，化身是用，色身即非色身，以化入真也。说名色身，不离法身。而有色身，从真起化也。此乃体用相依，未曾相离也。不得见化谤真，闻真疑化也。
经曰：佛言至说名诸相具足者，此约三十二相断疑。唯前三重可解也。无著论云：为相身具足故。
经曰：佛言至有所说法耶者，此约化用断疑。疑曰：若如来具足色身，成就相好，不可得见，云何言如来说法？为断此疑，两重：一断疑，二生信。断疑三重：一出疑，二遮疑，三释疑。此出疑。汝谓如来作是念，我当即理离理，有名教可说耶？
经曰：须菩提莫作是念者，此遮疑也。汝勿谓如来即理离理，有言说也。
经曰：何以故至不能解我所说故者，此释疑。何故遮汝莫作是念故，故言何以故。理外无说，而谓有说，此不解也。依执口言，则为谤也。
经曰：何以故至是名说法者，转释不解义。何故不解？即言说法说法者故。初一说法即教，彼一说法即义故。世亲论曰：一者所说法，二者所有义。无法可说者，推俗以入真，于法界外无法。为说所说，即第一义空，无自性可得故。言无法可说，是名说法者，从体以起用，谓从众清净法界流大悲，从大悲流化身，从化身流出经也。
经曰：尔时至生信心不者，此生信也。前明有信，信于因证果；今明生信，信于人法。世亲论曰：复有疑，若言诸佛说者，是无所说法，不离于法身，亦是其无有。何等人能信如是甚深法界？为断此疑，善吉请问答意，偈言：所说说者深，非无能信者。此明有圣人，能非凡夫也。两重：一问，二答。此问也。问中三意：一人，二时，三于是法生信不？所以有此问者，前明法身，是说者深；次明言教，所说复深。既二重并深，未来恶世众生根钝，云何能信？广已如上约正教断疑中具说。
经曰：佛言至非不众生者，此答信也。先答，后释。非众生者，信此经者，非凡夫众生，无著论云第一义故。非不众生者，虽非虚妄凡夫众生，非不是因中圣人众生也。无著论曰世谛故。
经曰：何以故至是名众生者，此释也。众生者，凡夫，无信众生。又众生者，圣人，有信众生。如来说非众生者，说非凡夫众生；是名众生者，是能信圣人众生也。
经曰：佛言至三菩提耶者，此第三，约法身断疑。疑曰：证果下者有上，证果上者无上。前说实无有法得菩提，无上之名，因何而立？为断此疑，故为斯问。答：意明菩萨有二种：一者法身，体非作法；二者报身，修善方有。不可闻法身非修，便谓不须修道，道亦不可修得。于中三重：一约法身果断疑，二约法身因断疑，三约法身业断疑。出离真如为果，一切善法为因，解脱众生为业。约果四重：一问，二答，三述，四释。此问也。汝等意谓如来法身，要修道方得耶？彰体满也。
经曰：须菩提言至三菩提者，此答也。法身本寂，何有可证能证也？无著论云：此显示菩提自相故，菩提解脱相故，彼中无微尘，许法有体，是故亦无可得，亦无所有。应知。
经曰：佛言至三菩提者，述也。诸法本寂，烦恼性空，烦恼既空，有何可断？空即是灭，何须别证？此灭即无上菩提也。
经曰：复次至三菩提者，此释也。三重：一体无等，二净无等，三道无等。此体无等也。体即法界也。在圣不高，居凡不下。众生成佛，亦不增不减，佛亦不灭。故云：平等无有高下，释平等也。既云平等，故无上也。此约性净，不增不减。无著论云：无高下者，显示一切诸佛第一义中寿命等无高下故。
经曰：以无众生至三菩提者，此净无等也。以无众生等故，因时自性清净，果时无垢清净。净既无等，即无上也。此明二空。无著论云：显示菩提，于生死法平等相故。前未约性净释无上也。
经曰：一切善法至菩提者，此道无等，即方便净。两意：一摄体，二显用。此摄体也。世亲论云：又彼法有无上方便，以一切善根满足故，说阿耨菩提。无上方便，即福智圆满，故云无上。无著论云：显示菩提道故。以因无上，故得菩提。然菩提有四：一信乐出世，即伏心菩提；二者见位，虽见如如，是出世初无分别智；三者十地，受菩萨灌顶，位犹有余后无分别智。此三种菩提，犹有上下，不名无上。唯佛菩提，是出世后无分别智，乃名无上。
经曰：须菩提至是名善法者，此显用也。善法者，是出世善法。世亲论曰：以无有漏法故，是故名为善法。说非善法者，非世间善法。世亲论云：彼法无有漏法，故名非善。无著论云：此安立第一义相故。是名善法者，结是出世善法也。世亲论曰：以决定无漏善法故。此因既无等，故果无上也。
经曰：须菩提至所不能及者，次第二，约法身因断疑。疑曰：若一切善法满足得菩提者，则所说教法，不能得大菩提。何以故？以所说法是无记法故。云何以无记因得菩提果？此是萨婆若多部所执，彼宗以名味句为教法体，名等性是无记，故为此疑。若大乘宗出教体者，如佛地论说。为断此疑，明汝法是无记，而我法是记。何者？正记即是发起善，本从真实生，末还显真实，所以一切法宝胜无量珍宝也。于内三重：一举施，二持经，三比胜。歌罗分者，此义翻为口胜。如析一毛为百分，一分为歌罗。明持经功德，有大势力，唯取一歌罗分，亦胜施福。优波尼沙陀者，此义翻为因胜。明持经功德，成无漏因。布施善根，但成有漏因也。中论以四义释。世亲论曰：云何为胜？一者数胜，如经百分不及一等故；二者力胜，如经不及一歌罗分故；三者无似胜者，此福德中，数不相似，此福不可数故，如经所不能及故；四者因胜，因果可不相似，此因果胜彼因果故，如经乃至优波尼沙陀分不及一故。
经曰：须菩提至度众生耶者，次第三，约法身业断疑。世亲论云：复有疑，若是法平等相无高下者，云何如来名度众生？为断此疑故，五重：一条疑，二遮止，三出过，四显德，五释成。此初条疑。莫谓我为能度，他为所度。无著论曰：为安立第一义教授故，经言如来颇作念等。
经曰：须菩提至如来度者，此遮止也。佛及众生俱不离法界，故无能度、所度。又复己外无众生，故无所度。众生外无己，故能度。今言度者，此乃依世俗故说，非为胜义故。世亲论曰：平等真法界，佛不度众生，以名共彼阴，不离于法界。故此有二义：一以平等法界，离自他增减相故；二以不出，如来虽度假名众生，不将出法界之外。故云：实无有生，如来度者。花严经云：不增众生界，不减众生界。此就法身真实，无增减也。大品、小品中皆说一切众生本来清净，假令诸佛于百千劫，唱言众生，而无一实众生可得。以此验之，平等理中，无众生异佛而相度也。故诸法无行经云：佛不得佛道，亦不度众生，凡夫强分别，作佛度众生。是人于佛法，则为甚大远。又若佛度众生，是则佛还度佛，法界还度法界。以此而推，即法身上有此众生名字，非法界外有别可度，故不增不减。经云：或覆法身，名为众生。无著说亦同此说。
经曰：佛言至寿者相，此出过也。若佛起心，谓法界之有五阴所成虚假众生而可度者，是则如来犹有我执，岂名为佛？故诸法无行经云：若人作是念，我当度众生，即着众生相，是人无菩提，亦无有佛法，住于身见中。案：此即与凡同，故云则有我相。
经曰：须菩提至以为有我者，此显德也。如来说我非我者，显佛说我随俗，故说而不取我，故曰即非。此乃圣与凡殊。毛道凡夫生者，以为有我者，婴愚凡夫，说我取我，随言起着，故云以为有我，则凡与圣别也。毛道凡夫者，此依梵，正言云婆罗必栗托仡那；婆罗，此云愚；必粟托，此云异；仡那，此云生。总言愚异生，义译名凡夫。案：梵毛言缚罗，愚名婆罗，此译人之失。言毛道，取依能断。经云：愚夫异生，罗什译经直云凡夫。此乃不善梵音，讹于清浊，失在此耳。
经曰：须菩提至是故言毛道凡夫生者，此释成也。生者，起也。凡夫起我，取生死法，故曰生者；不取随顺法界圣人法，故说非生；是故下结凡夫起我，故曰凡生。上来从五眼以来依果断疑竟。
经曰：须菩提至得见如来不者，此第二，推因断疑。展转五重：一断执因比果疑；二断谤因无报疑；三断迷常谤果疑；四断化真一异疑；五断动静相违疑。此初疑也。先长行，后偈颂。长行五重：一问，二答，三述，四难，五成。此问也。疑曰：前说如来不可以相知，若可以相知，应可以福感。为断此疑，故问：汝可以同凡之伪相，观异化之法身不？
经曰：须菩提至得见如来者，此答也。法身非色比，智理不能知，不可以福能感相，便谓以相比法，此明相非真也。
经曰：佛言至见如来者，此述也。善吉所谈理当，所以再言如是也。
经曰：佛言至应是如来者，此难也。若以相观法身，则轮王应是佛。若观王不见佛，则都相非法身。故论曰：非是色身相，可比知如来，诸佛唯法身，转轮王非佛。
经曰：是故至得见如来者，此结成。相报非法身。
经曰：尔时世尊至彼识不能知者，此偈颂也。此有四意：一为摄持妄失，前于长行散说已广，时众或散乱遗妄，不忆次第，故以偈略说，令得忆持。二者前长行广说为钝根者，令得解故；此偈略说，为利根者，摄多义故。三者为显邪正方便，若邪方便，但约相观无相；若正方便，约无相观无相。今令离邪修正故，说此两偈显邪非正也。四为时众一闻之中，有钝根者，未得解了，如来慈悲，不辞疲倦，故重为说也。此偈两重：初偈，明邪境邪观；后偈，显正境正观。前中，初半行显邪境。邪境者，小乘明佛唯约二种：一取色，谓相好身；二取声类，谓长时无间，闻不重义。所以小乘具足色声为佛者，色对眼，声对耳。但受化之徒，因见色闻声，次见圣道，故一切小乘，同执色声以为真佛。若但色相无说，如轮王也；若但有说无相，如二乘弟子，并是佛也。今大乘中，若以色声求佛，即成邪境，良以法身，绝众相故。是人行邪道者，此句显邪行。是人，即凡夫、二乘人，由约色声起见闻等，谓见如来，故是邪行。何以故？法身如来是无分别智所证见故。不能见如来者，此句显邪得。若以见闻等行，不得无德，但得妄境，不见法身，故云不能见如来也。
彼如来妙体，即法身诸佛者，下一偈，明正境正观。此二句明正境。彼如来妙体即法身，此明真身境。诸佛者，即应化二身，此明智悲境。法体不可见者，此句明正观。法体非色，故不可以眼见也。又，不与四人共见，故不可见。一、凡夫如生盲,故不见；二、二乘如始生婴儿，不见日轮；三、空散乱菩萨，如翳眼人见色不明；四、深行菩萨，如罗縠中，视见不明。了此四人，既不见故，即显如来能见。若尔，何法能见？应云无分别智称境而见，彼识不能知者，谓虚妄颠倒，六识不能知也。此显正得。识既不知，何法能知？应答云：三无性观知。故世亲论曰：唯见色闻声，是人不知佛，以真如法身，非是识境故。此偈一句，释经两句，可知。
经曰：须菩提至菩提者，次第二，断谤因无报疑。无著论曰：若尔，如来虽不应以相具足见，应相具足为因得菩提。世亲论曰：有人起如是心，若不依福德，得大菩提。如是诸菩萨摩诃萨，则失福德，及失果报。为断此疑，六重：一遮果无，二遮因灭，三量遮力，四出遮因，五领遮理，六答遮义。此遮果无也。先问，次遮。此问也。可以修成相好，成就得法身菩提也。莫作是念者，此遮也。明法身菩提，定不为福相成就。故云莫作是念，而法身不无。此遮也。
经曰：须菩提至断灭相，此第二，遮因灭。先牒，次遮，后释。此？失因。若言失因，即说断灭也。此下一段经，依无著般若论云：于心具足中，为不住生死涅槃故。经言：汝作念发行菩萨乘者，如是等。论云：于法不说断灭相者，谓如所住法而通达，不断生死影像法，于涅槃自在，行利益众生事。案：此由慈悲故，不断生死；由智慧故，不舍涅槃。论云：此中为遮一向寂静故，显示不住涅槃。案：此异二乘。论云：若不住涅槃，应受生死苦恼。为离此着故，乃至是故菩萨取福德等。案：此异凡夫。莫作是念者，此遮也。若说断灭，则不成发心。何以故至不说断灭相者，此释也。既发心故，则不说断灭也。然断不断义，凡有二种：一事，二理。若就事者，则有能断智、所除障。智渐增，惑转减。智增故，二障除；惑减故，三德备。若就理者，菩萨毕竟不见生死、涅槃二相可得；若见生死可尽，涅槃可得，即断常二见，岂中道正解？而对治中言断生死、得涅槃者，此尽断无所断，得无所得。虽断非断，故断；虽得非无得，故得。虽得非无得，故得在于无得，可无得以得之；虽断非无断，故断在于无断，可无断而断之。是故，菩萨常知，于二而无二也。今以明菩萨得无生忍，所修诸善，与法性相应，转更精胜，终成佛地，毕竟常住，不同小乘，舍灭身智。故云：菩萨发心，不说断灭也。
经曰：须菩提至所得福德者，此第三，量遮力也。向虽云福不断灭，而未知何时不断。今明菩萨得无生时，功德不断，转更增广。无著论亦同此说。故引此喻，显转胜不断也。知一切法者，有为无有流无流三性等法。无我者，约分别性；得无生者，约依他性。又复无我有二：谓无人我及无法我。约无识者，说人无我。何以故？于外道所执二十种身见中，无有识者可得也。约三无性，说法无我。何以故？三无性中，平等一味，无有一法可为我也。无著论云：如来于有为法，得自在故，无彼生死法我，故名无我者。无生者，约因果及自他皆不成，故说无生。无著论曰：非业烦恼力生故。无生法忍者，无生法，谓无生无灭、不断不常之法，是所修真如境也。忍者，是能观之相名，或是般若，当体立名也。若小乘说，但有法无人，唯忍于法，故名法忍。若大乘说，但以真如为法，谓三无性，本来不生，是般若所缘，故名无生法忍。忍者，即是忍受坚固，不可破坏。又忍有二：一为无间道故说忍。何以故？智未起时，一切烦恼，熏习于心。至智起时，能解烦恼。至得所对之惑不能间碍般若，所经烦恼，虽复正对，亦不能间，故名般若为无间道。二为无碍道，以其坚固，惑不能坏也。
经曰：须菩提，以诸菩萨不取福德故者，此第四，出遮因。前约不灭，以明得；今约不取，以明舍。以不取相故，不感有为果报，所以胜前福也。无著论云：显示不住生死，若住生死，即受福聚。
经曰：须菩提至不取福德者，此第五，领遮理也。别本中，善吉问不受理。但领前也，问亦不妨。由菩萨不取相故，则知不感有漏之果，故云不取也。无著论曰：此有何义？以世尊于余处说，应受福聚故。
经曰：佛言至取福德者，此第六，释遮义。受不取者，菩萨知有二种无我，名之为受；而不著相，故言不取。偈言：是福德无报，如是受不取。故是福诸即无漏之福。若菩萨依菩提心，修福慧二行，及真如观，内外贪爱，即便除灭。是故菩萨所修福德，无有执取。此无漏业，不招报故，故言不取。世亲论曰：无彼有漏报，是故此福受而不取。取者有三：一谓离菩提心，起诸善业；二但修福德，不修智慧；三但修俗观，不修真观。由此三义，故名为取。论云：取者，彼福德得有漏果报，故彼福德可呵，名之为取。是故菩萨取福德者，结上受无漏果报福也。无著论云：以方便应受，而不应取。
经曰：须菩提至不解我所说义者，此第三,断迷常谤果疑。一遮，二释遮。疑曰：若菩萨福德之因，不受世间报者，云何如来有去、来、坐、卧同世威仪，为众生受用？既四义三相递易更迁，此若名常，谁其无常？为断此疑，若有人者，即凡小人也。约彼化身，而执法身有来去等，而非常者，此不解我所说也。此明法身于三位不动，一道前，二道中，三道后。今言去来者，即化身佛。故世亲论曰：去来化身佛，如来常不动，于是法界处，非一亦非异。案：常不动者，即法身也。无著论说：行者，谓去来；住者，余威仪。不解我说者，此有四种：一依不了义经；二依言不依义；三以文字为胜不以义；四但得闻慧，未得修慧。由此义故，不解所说。
经曰：何以故至名如来者，此释意也。更晓不解之意，故云。何以故？如来者，即法身也。体是常住，无生无灭，非三世摄。约现在，望过去不灭，故无所至去也；约现在，望未来世不生，故无所从来也。有无损减故，无所至去；无增益故，无所从来也。以如是法，如是智，故名如来也。约此法说如，约此智名来。即境智无著，别变异故名如来。
经曰：须菩提至宁为多不者，此第四，断化真一异疑。疑曰：若应佛有去来，真佛不去来者，未知二佛为一为异？若一，不应有去来等异；若异，未知供养应佛为得福不？为断此疑，故前论云：于是法界处，非一亦非异。此明如来三界受生，或时一、异。今既惑尽，住佛界中，法界平等，无有二相，故能证之。人亦无一、异，其犹微尘，未碎则有彼此；既碎为末，则无方所。以况诸佛烦恼尽时，无有一异。以无异故，供养应佛，其福无量。世亲论曰：世界作微尘，此喻示彼义，微尘碎为末，示现烦恼尽。于中三重：一破粗为细，二推有入无，三障尽说益。前中复二：初问，次答。此问也。世界作尘，是尘从界出，譬法身垂迹，则化从法生，此为多不？
经曰：须菩提至甚多世尊者，此答也。尘多遍空，化周法界，故云甚多。
经曰：何以故至是故佛说微尘众者，此第二，推有入无。两重：一破相结；二破粗重结。相结谓尘界，粗重谓二见。相结两重：先破微尘，后破世界。微尘四重：一征，二释，三证，四结。何以故者，此征也。若微尘碎末，无有体者，何故答云甚多故？若是微尘众，实有等者，释也。若实有别物是尘众者，佛应依其自体，立具自名。不应依他微尘，而立众名。由众无异体，不可自立故。约微尘而假立名，故言若复微尘众实有者，佛则不说也。何以故等者，此证也。何以故者，何以得知微尘假说无自体故。此有三义：一若离微尘无有别聚不成。二由邻虚不成，就聚亦不成。邻虚不成就者，若一分为聚，则无实邻虚，何以故？邻虚复由多物成故。三若具分聚，集成邻虚者，既无大物一切诸物，但唯守本，如邻虚大，无增长义，以此义故，无有聚。无有聚故，亦无大千世界也。鞞世师说邻虚是实是常，无有方分，此虽常无异，而为失不殊，何者？如一时七尘共聚，如具是实，一分触耶？具分触耶？若一分触，中间一尘，向外有六万之分，则如一分。若具分尘触，则外边六尘，向内同为一体。有方之一分，则是假。而如实同为一体，复不可积小，以成其高。用此而推，则邻虚是假，故曰尘众，则如尘众，非实也。是名者，结但假施设也。
经曰：世尊至是故佛说三千大千世界者，次破世界。五重：一立虚，二破实，三转假，四入真，五推妄。此立虚也。若离能成之尘，所成之界，微尘决非是实，故世界亦假，同前可知。
经曰：何以故至是一合相者，此破实也。若尘界并空，云何两说？故小乘执聚分是实，聚是假名，譬如己指是实，权是假名。若今执界为有物，即界如微名，即与界分之执同，故言是则一合相。若作此执，即同外道，为有分执，亦名具分执。若界分不合，则是非实。
经曰：如来说至佛说一合相者，此转假也。合是触义，若合是具分触，则世界量等邻虚；若合是一分触，则世界终无别体。故一合亦非一合也。而名一合者，但假施设也。又非一合相者，有三义：一所执之聚无所有，能执亦不得成。二无物中，强生分别执以为有执，不当类，是故非执。三是非理恶执。此三并是非执，故言非一合也。是名一合相者，此为显真依正智。依正智者，分是实有，聚是假名有，故说一合相也。真正智者，名聚物三种平等，实无所有，此一合相执与一合相同无所有，故说一合相也。无著论曰：此须菩提安立第一义谛故。
经曰：佛言至则是不可说者，此入真也。此明尘虽空，而不坏假名说诸法相，法界平等，非一非异，非有非无，此乃证智所知，非言能述。故无著论曰：世言说故有，彼搏取第一义故，彼法不可说也。
经曰：但凡夫之人，贪着其事者，此推妄也。言说者，凡情之妄取，依名起执，不依于义。故无著论：彼小儿凡夫如言说取，非第一义也。
经曰：何以故至为正语不者，次破粗重结。先举，次释。何以故者，举也。凡夫有着，可取尘界；如来无取，何故亦说界及尘故？下释。先破人见，后破法见。人见三重：一问，二答，三释。此问也。人法是境，见则是心。境则遍计所执，见则依他起性。遍计所执是无，依他起性是虚。无则不可断灭，虚则不可灭无，显可灭义，故为此问。有人谓佛先说有我，后得无我，为正语不？正语有三：一依了教语，二顺道理语，三不生谤心语。若依此三，名为正语。
经曰：须菩提言，不也世尊者，此答也。若谓如来，约有约无，说我见等，翻前三正，并非正语，故云不也。
经曰：何以故至寿者见者，释也。先释，后结。此释也。若外道约有起此四见，若二乘约无起此四见。于二乘为障无见，于菩萨为障。今明我法本空，二见寂灭，无断无证，实无所有。所见有无，既不成就；能见之心，亦不得有。不同愚小，故曰即非。故无著论云：此等显示，如所不分别，外道说我，如来说为我见故，安置人无我。此释即非我见，是名我见等者，结不同愚小也。明此四见，以有为性亦无，以无为性亦无。虽有无不同，并皆非见，但随虚妄而说见也。世亲论曰：见我即非见，无实虚妄见故。
经曰：须菩提至不住法相者，此破法我见非见故。无著论云：又为说有此我见故，置法无我。先举能对法，后明所破障。此举法也。于一切法者，总举。无著论云：显示于何法不分别。如是知者，无著论云：此显示增上心故；如是见者，增上智故；是信解者，于无分别中，知、见、胜、解也。论又解云：若智依止奢摩他故知，依止毗钵舍那故见，此二依止三摩提故。胜解以三摩提自在故。解内攀缘影像，故名胜解。又释如是知者，谓世俗智。如是见者，谓出世智。如是信者，谓约前二智出生世、出世定。俗智者，即学真如方便得闻惠故。真智者，即契真如，无分别修惠智也。世定即小乘九次第定，出世定即三空门也。又如是知者，知境界得法无我尔炎地故。如是见者，通达人无我故。如是信者，随顺法界故。如是不住法相者，无著论云：此正显示无分别故。案：不着前三能对法，亦不取三相也。又不住法相者，于人法二处无适住着故。故世亲论曰：此是微细障，见真如远离也。
经曰：何以故至是名法相者，此破障也。何以故者，何故如是不住法相故。又何以法相不得生起故。法相法相者，谓真相俗相也。又地前地中所破相如是等，如来说即非法相者，即世、出世法相，能取所取，实无所有，不可言说，故非法相也。又世俗法，非出世法相。出世法非世法相。余如上说。
经曰：须菩提至无量阿僧祇者，此第三，明障尽。说益四重：一量说力，二问说相，三答不取，四证不取。此量说力也。谓明如来由化身显说功德无穷，故说譬格量。于中有两：一明上人下功德，谓财施；二下人行上功德，谓持说。此之二福，由法故有胜劣，不由人也。此是初门，或约福慧二行，故言菩萨摩诃萨。或约二利，或约悲智，名摩诃萨。前来明施，并有限量。今明无量，故显福胜也。胜有二义：一财多，二人胜。此明上人行七宝施，故是下品功德。善男女等者，此是第二下人，于此般若经持说一偈者，此上品功德。胜彼无量等者，正格量也。此明下人行法，犹胜上人行于余行，何况上人行此上法，所得功德，故不可量也。此由法施无量、无尽、无漏故胜。如上具释。
经曰：云何为人演说者，此问说相也。未知化佛说法之时，为自显化身而说，为不显化身而说，此云何？若显我是化身，则受化众生，于佛及所说法，即不生尊重心，谓是幻化故，由不尊人故，不受正法。不受，则有大损也。
经曰：须菩提而不名说者，此答不说也。而不名我是化身，为人说法也。由不显自身是化故，令众生于佛起尊重心，受所说法。由尊人重法故，生无量功德也。论偈曰：诸佛说法时，不言是化身。
经曰：是名为说者，此证不说，而不名说也。别本云：如如不动。又由智，故说此经；由悲，故不言化。此说及不显说，即是正说。故云：是名为说。又起众生尊重恭敬心，由此二义，令众生得正行及恭敬行，故言：是名为说也。此乃益常故，名为不动。论偈曰：以不如是说，是故彼说正也。
经曰：尔时世尊而说偈言者，此下第五，断动静相违疑。先控引，后偈颂。此控引也。
经曰：一切有为法，应作如是观者，此偈颂也。世亲论曰：复有疑，若诸佛如来常为众生说法，云何言如来入涅槃？案：此则乖前说。何者？若入涅槃，则不说法；若恒说法，则不入涅槃。为断此疑，故说此偈。论偈曰：非有为非离，诸如来涅槃，九种有为法，妙智正观故。此明诸佛涅槃，不在有为，不离有为。以智故，不住有为；以悲故，不离有为。世亲论云：何故诸佛示现世间行，而不住有为法中耶？案：有为法中，有九种无常相，即是颠倒，是故不住。虽复在中，不为所染。论云：九种有为法，妙智正观故。一切有为法者，此一句统举诸法有三相迁者，皆名有为。则一切有为，不出九种，如星等者，正出喻体。有为虽众，九种统之。何等为九？即譬九法。
九喻者：一星，二翳，三灯，四幻，五露，六泡，七梦，八电，九云。如经所列。九种法者：一见，二相，三识，四器，五身，六受，七过去法，八现在法，九未来法。故世亲论曰：见相及于识，器身受用事，过去现在法，亦观未来世。即以九喻，对于九法，如其次第可知。依无著论：束此九法以为四种有为相：所谓自性相，着所住味相，随顺过失相，随顺出离相。前之三喻，各譬一法，是自性相，谓相尘识，各有自体故。次一约喻，显著所住味相，谓器世间识所变作无体实故。次露、泡二喻，显随顺过失相，谓无常苦恒逐故。后之三喻，显随顺出离相，谓二空无分别智，离妄攀缘得出离故。故无著论云：如是知三世行转生已，则通达无我故。
如星者，此喻诸见，亦六内入。世亲论曰：譬如如星宿，为日所映，有而不现。能见心净亦尔。案：能见则诸见。无著论云：共相见识也。法性常有，为见所覆，有而不现。如星夜烛，日出便隐，诸见亦尔。虽覆法性，智即生灭，故如星也。
翳者，世亲论曰：如目有翳，则见毛轮等色。非有此喻能遍计心，实无人法，妄计人法。无著论云：人法我见如翳，应如是见，何以故？以取无我义故，犹尘也。世亲论喻，相即所见，外入但识变作，似而非实，妄说为有，故如翳见，此喻所遍计。
灯者，喻六识，我爱为体。世亲论云：依贪爱法住故。无著论说：渴爱润取缘故。炽然光依油炷新灭，识亦如是，依爱而住，念念无常。
幻者，喻器。即器世间，无实为性，盛贮为用。世亲论云：器世间种种差别，无一体实故。案：此由众生业幻故，见种种世界差别，随众生受用妄尽。即无著论云：味着颠倒境界故，彼如幻，应如是见。何以故？以颠倒见故。
露者，喻身，以根尘为体。世亲论说：以少时住故。无著论云：彼露譬喻者，显示相体无有，以随顺无常故。露但夜阴，见日便晞，身虽暂停，逢死必坏。
泡者，喻所受用事。世亲论云：以受相因，三法不定故。案：因即是行。无著论云：泡譬喻者，显示随顺苦体以受，如泡故。若有受，皆是苦。生故，是苦苦；破灭故，是坏苦；不相离故，是行苦。
梦者，世亲论云：又如梦，过去法亦如是，以唯念故。谓诸法已灭，非证智境。但为忆持所缘故，应观如梦。梦中无有五识证知，若已觉时，意识复灭。但忆念摄持，体无所有，以非有法故，譬之如梦。
电者，喻现在法。论曰：又如电，现在法亦如是，刹那不住故。譬如电光，缘聚所作，不由功用，念念自灭，现法亦尔。虽是有法，由功用起，不由功用，自然消灭，以无恒随，非安心处，故喻之如电。
云者，喻未来法。世亲论曰：又如云，未来法亦如是。以于子时，阿赖耶识与一切法为种子根本故。此明无始时也。故摄论曰：此界无始时，一切法依止等故。谓未来果报，从种子生，阿赖耶识生故。未来果时，但名种子，遍满本识，应观如云在空，满空而未有雨，已竟，云即散灭。若果报起，种子便谢。故未来法约果未有，故无所有，如云时未雨也。故以譬云。上来偈竟。
世亲论曰：观此九种，得何功德？成就何智？论偈云：观相及受用，观于三世事，于有为法中，得无垢自在。论释有三：一观有为法，以观见相识，即前三法见，谓清净识。相是色阴，识是识阴，此三是因。见者，依识缘相，故起生死。所以此三是因也。二者，观受用即是果，果是生死。生死有三：一受用处，谓器世界；二能受用，即是身；三所受用，即苦乐。舍此三是果，即中间三法。三者，观有为行，以何等法，三世转差别故。即前因果不离三世，谓由过去无、明行二因，感现在五果，复由现在三因，感未来生、老死二果。此即十二因缘。如别具述。观此因果等三，即是三解脱门观；若见此九种无人无法，即空解脱门；观此九种皆空，离于十相，即无相解脱门；若见此空及无相，由此九法成故，即知此九法不可愿求，即无愿解脱门。观前二，是真观；观无愿，是俗观。约空、无相二观，故起般若；约无愿观，起大悲。若但起般若，不起大悲，即同二乘；若但起大悲，不起般若，即同凡夫。若依般若，约俗行者，此行不起菩萨垢，由了别有为过失故，谓忘三事而行俗行故。若约俗行真行者，亦不生菩萨垢，由不怖畏涅槃故。何以故？能了别涅槃功德故。若并行真、俗二行，菩萨于生、死涅槃，得无碍自在，谓无住处涅槃。此并行异前，依真行俗，依俗行真者，谓并行自利利他，即八地方成，初地菩萨犹未能恒尔也。如来得此九观，所以不动。上来广明经体彰即坐之益竟。
经曰：佛说至信受奉行者，此下大文第三，流通也。列众多少，已如上释，不复重论。两圣对扬，四部蒙益。是故心喜而身跃，信受以流通也。若向前述者，信则序分，依禀圣言故；受则正宗，奉持所说故；奉行则流通，津遐代故。
录文完。