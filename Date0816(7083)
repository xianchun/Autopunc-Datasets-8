天臺止觀有四本：一曰圓頓止觀，大師於荊州玉泉寺說，章安記為十卷；二曰漸次止觀，在瓦官寺說，弟子法慎記，本三十卷，章安治定為十卷，今禪波羅蜜是；三曰不定止觀，即陳尚書令毛喜請大師出，有一卷，今六妙門是；四曰小止觀，即今文是。大師為俗兄陳鍼出，寔大部之梗概，入道之樞機。曰止觀、曰定慧、曰寂照、曰明靜，皆同出而異名也。
若夫窮萬法之源底，考諸佛之修證，莫若止觀。天臺大師靈山親承，承止觀也；大蘇妙悟，悟止觀也；三昧所修，修止觀也；縱辯而說，說止觀也。故曰說己心中所行法門，則知臺教宗部雖繁，要歸不出止觀。舍止觀，不足以明天臺道，不足以議天臺教。故入道者不可不學，學者不可不修。奈何叔世寡薄，馳走聲利，或膠固於名相，或混肴於闇證。其書雖存，而止觀之道蔑聞於世，得不為之痛心疾首哉！
今以此書命工鏤板，將使聞者見者皆植大乘緣種，況有修有證者，則其利尚可量耶？予因對校，乃為敘云。時紹圣二年仲秋朔，余杭郡釋元照序。