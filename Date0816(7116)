夫正道幽寂，無始無終，妙理虛玄，非新非故。無始而言其始者，謂之無明生死；無終而語其終者，即是種智涅盤。無明生死本自有之，名之為故；種智涅盤修因方克，目之為新。此經乃於非始之始，分別佛性三因之殊，還就無終之終，辨於涅盤三德極果之別。
若佛性之因非因，涅盤之果非果，是則因如不異果如，果如不異因如。若因如不異果如，非止涅盤之如非新，佛性之如亦復非新。若果如不異因如，非止佛性之如非故，涅盤之如亦復非故，是則佛性涅盤因果之如皆是非新非故。非新非故之理即是法身，非新而新之果即是摩訶般若。既有非新而新，種智之圓極，則非故之故，無明生死患累究竟，斯亡目之解脫。此則三德之義宛然，不縱不橫，妙等伊字。
但眾生利鈍不同，是以大圣赴緣之教，亦有頓漸之別。頓則譬於忍辱之草，牛食即得醍醐，漸則五味階級次第圓滿。或有不定根緣，為赴此機，所說教門非頓非漸，喻之置毒於乳也。皆是能仁妙窮權實，巧赴根緣，化他利物，罄無乖爽。
今此大經為欲開通往昔教門，顯發如來方便密義，故於娑羅雙樹大師子吼。師子吼者，名決定說。決定說者，說一切眾生悉有佛性，如來畢竟不入涅盤，不入涅盤即是入於無上大乘大般涅盤。
此經若具依梵本，應云摩訶般涅盤那修多羅。摩訶，言大般涅盤。那，此翻滅度。釋此三字，具依兩義：一、別；二、通。
第一、別釋者，大即法身，故此經云：所言大者，其性廣博，猶若虛空。其性即法性，法性即法身也。滅者，即是解脫。解脫二種煩惱，生死永滅，免斯因果患累，即解脫義也。所言度者，即是摩訶般若，故大論云：信為能入，智為能度。當知別以三字標今經之目，即是三德之異名也。
第二、通釋，大者，謂大法身、大般若、大解脫也。滅者，即是三德皆寂滅也。度者，即是三德皆究竟圓滿也。故通以三字標名，表三德皆大寂滅究竟也。
別、通之義雖殊，然并是用非果之果、無上秘密之極果，以標一教之首也。
修多羅，即是圣教之總名，有翻、無翻，事在別釋。若具依梵本，應言摩訶般涅盤那，今翻為大滅度。大若虛空，不因小相；又其性廣博，多所容受；又名不可思議諸佛之法界：是為三義釋大也。滅者，滅二十五有及虛偽物；又得二十五三昧，種種示現；又生滅滅已，寂滅為樂：是為三義釋滅也。度者，度於不度，又度於度，又度此彼之彼岸，亦度非彼非此之彼岸，譬如神龜，水陸俱度，是為三義釋度也。
總攬三法、三目、三點，名大般涅盤。金剛寶藏，滿足無缺，不縱不橫，不并不別，微妙秘密，以當其體；常住不變，安清涼，不老不死，以當其宗。置毒佛性，遍五味中，味味殺人。震大毒鼓，雖無心欲聞，聞之皆死。八大自在我以當其用，常住二字，無上醍醐，與諸典別，決定之吼以當其教，名含體攝，常宗毒用，極教之相也。
玄義開為五重：一、釋名；二、釋體；三、釋宗；四、釋用；五、釋教。
釋名又五，謂翻、通、無、假、絕。
翻者四說，謂無、有、亦有亦無、非有非無。
初言無者，天竺五處不同：東、南、中三方奢切小殊，西、北兩處大異。如言摩訶、摩醯、泥曰、泥洹，此則三方。如言洹隸盤那、般涅盤那，此則二方，類如此間楚夏耳。有人以泥曰目雙卷，泥洹目六卷，涅盤目大本。是義皆不然，雙卷明八十無常，六卷明金剛不毀，豈可以方言簡義？
毘婆沙云涅盤那，今經無那字，蓋譯人存略耳。肇論以摩訶涅盤為彼土正音，古今承用。其各說者，凡有五家：一、廣州大亮云：一名含眾名，譯家所以不翻，正在此也。名下之義可作異釋，如言大者，莫先為義，一切諸法莫先於此。又大，常也。又大是神通之極號，常樂之都名，故不可翻也。二云名字是色聲之法，不可一名累書眾名，一義疊說眾義，所以不可翻也。三云名是義上之名，義是名下之義，名既是一，義豈可多？但一名而多訓，例如此間息字，或訓子息，或訓長息，或訓止住之息，或訓暫時消息，或訓報示消息。若據一失諸，故不可翻。四云一名多義，如先陀婆，一名四實，關涉處多，不可翻也。五云秖先陀婆一語，隨時各用，智臣善解，契會王心。涅盤亦爾，初出言涅盤，涅盤即生也；將逝言涅盤，涅盤即滅也。但此無密語翻彼密義，故言無翻也。
二云有翻者。梁武云：佛具四等，隨其類音，溥告眾生。若不可翻，此土便應隔化，四等亦是不遍。引釋論：般若尊重，智慧輕薄。既得以輕代重，何得不以真丹得稱度。以後望前，前非究竟，第二、第三亦非究竟，何得以初番滅度釋大涅盤？云云。
今研第四解，凡夫已有還無得是滅，亦應凡夫從此至彼便應是度。若凡夫非度，凡夫亦復非滅。若圣人已有還無亦得是滅，圣人從此至彼復應是度。若凡圣俱度俱滅，若為論異？若同凡圣，則近陜非高廣；若異凡圣，亦非高廣。非高故，則非無上，非廣故，則有邊涯，云何以此釋大涅盤？
若具研四解，應作四四十六番，今但十番而已，余皆可知。明哲自解，何俟多言？時人以開善為長，故薳研之，余人置而不言耳。翻名已如前說。
釋其大義者，大有三義：一、理大；二、智大；三、用大。
釋論謂大、多、勝。大取包廣，多取含攝，勝取秀出。今言法身法界遍一切處，是廣大義。報身智境照發相應，不可窮盡，是含攝義。應身自在，無能遏絕，是勝出義。於一大字，三法具足，不縱、不橫、不可思議，名秘密藏。秘密藏者，即大涅盤。
釋般涅為滅，滅有三義，謂性滅、圓滅、方便滅。性滅者，理性至寂，非生非起，生起不能喧動，故名性滅。圓滅者，照無不遍，發無不足，明窮境極，故名圓滅。方便滅者，權巧妙能，逗必會，取必克，故名方便滅。如是三滅即三解脫。無縛無脫，是性凈解脫；因果畢竟，是圓凈解脫；巧順機宜，無染無累，是方便凈解脫。於一滅字，三脫具足，不縱、不橫、不可思議，故名三點。三點者，即大涅盤。
釋盤那為度，度有三義，謂實相究竟度、智究竟度、事究竟度。實相度者，諸佛之師也。非此非彼，亦非中流，非能非所，無始無終，故名實相度。佛師度故，諸佛亦度。論云：智度大道佛善來，智度大海佛窮底。即其義也。智度者，如如智稱如如境，函大蓋大，照發相應，故名智度。論云：智度相義佛無閡。即其義也。事度者，自度度他，彼我利益，無不究竟，慈悲誓愿，一切周悉，故名事度。
如此三度即三般若。實相般若，是一切種智，與諸佛同體。觀照般若，即一切智，與諸佛同意。文字般若，即道種智，與諸佛同事。於一度字，三智具足，不縱、不橫、不可思議，故名面上三目。三目者，即大涅盤。
今作三番九義，淺深別異各各不同者，雖復多含攝勝，未是今經正意。文云法身亦非，那可單作三身釋大？文云解脫亦非，那可單作三脫釋滅？文云般若亦非，那可單作三智釋度？故知單釋非今經意。
意者文云：三法具足，名大般涅盤。三法即三智，三智即三點，三法即九法，九法即三法。三法即九法是不縱，九法即三法是不橫，不并、不別亦復如是，不三而三，不一而一，所以名秘密藏。攝一切法悉入其中，是諸佛體、是諸佛師，都名總號，乃為具足，稱大涅盤，意在此耳。
一智三智，三智一智，所以名一面三目。涅盤亦耳，一脫三脫，三脫一脫，所以名為伊字三點。涅盤亦爾，體、意及事，不得相離，不得相混，不可言言，不可思思，故名大涅盤。
二、釋通名者，涅盤之名遍布諸處，安樂一意亘十法界，皆稱安樂。云：寒地獄中若遇熱風，以之為樂；熱地獄中若遇寒風，以之為樂。如是安樂，亦名涅盤。獼猴得酒，則能起舞，騰枝躍樹。秋水卒至，河伯欣然，魚鱉噞喁，歕沫戲沼。如是安樂，亦名涅盤。餓鬼饑渴，得水食飽滿，則得安樂。如是安樂，亦名涅盤。修羅怖畏，得歸依處，則得安樂。如是安樂，亦名涅盤。如貧得藏，如病得差，則得安樂。如是安樂，亦名涅盤。檀提婆羅門飽食撫腹：我今此身即是涅盤。此計欲界果報法為涅盤。阿羅羅仙得無想定，此計色界法為涅盤。郁頭藍弗得非想定，此計無色界法為涅盤。文云：斷欲界結則得安樂，乃至斷無色界結則得安樂。如是安樂，亦名涅盤。此多用善因為涅盤也。
若三十三天常樂我凈，用善果為涅盤也；若修二乘者，多貪欲人得不凈觀，則得安樂。如是安樂，亦名涅盤。乃至數息、慈心、念佛因緣亦如是。此計二乘方便法為涅盤也。若斷三界煩惱，八萬、六萬、四萬、二萬、一萬住處，則得安樂。如是安樂，亦名涅盤。此計二乘果法為涅盤也。釋論云：菩薩從初發心，常觀涅盤行道。初心菩薩亦名涅盤。此文云：十住菩薩雖見不了了，亦名涅盤。諸佛法王圣主住處，乃得名為大般涅盤也。涅盤之名隨情逐事浩蕩若此，蓋是通名也。
達摩郁多羅，此翻法勝。解云：煩惱滅，名有余涅盤。引經云：滅諸煩惱，名為涅盤。離於生死，名無余涅盤。引經云：離諸有者，乃名涅盤。此就所滅釋二種涅盤也。二乘所得二涅盤，若於如來，皆是有余，唯佛乃是無余。引勝鬘云：二乘是有余，如來是無余。昔滅是盡，今滅非盡。經云：不應生滅盡想，涅盤非滅，非滅故常也。
若依郁多之解，乃是通涅盤。今昔相對，一涂之說。若擘肌分理，義則不然。何者？二乘有余、無余，所滅則異，真諦則同。若於如來，皆是有余，唯佛是無余者。若爾，二乘既是有余涅盤，子縛斷，破無明，入菩薩位，見佛性，生死身謝，即應同佛入無余涅盤，何事被訶言非？不斷煩惱，不到彼岸，破除草庵，若此等皆無分者，云何對佛是有余涅盤？又若二乘有余、無余對佛而得是有余涅盤者，自地獄已上，至菩薩已還，例應如此。若諸涅盤皆不可得然，二乘安是？故知郁多羅之說不可依也。
問：安樂之名，通十法界，佛性四德，名復云何？
答：經云一切諸法中悉有安樂性，一切眾生悉有佛性，豈非佛性通耶？
文云二十五有，有我不耶？答言有我。寱言刀刀，又楊樹黃葉等，豈非四德通耶？然名乃該通，義不得混，應作三番四句料揀。初四句謂通、別、亦通亦別、非通非別。通者，如向說。別者，各有所以。六道以安身適性為安樂，猶起煩惱惡因，招生死苦果，安樂義不成。要斷煩惱，使苦樂不復隨身，憂喜不復隨心，得有余、無余灰身滅智，隔別生死，入于涅盤者，則與六道別也。菩薩從初心為一切眾生，觀涅盤行道，望二乘是別，望佛猶通，即是亦通亦別也。諸佛究竟大般涅盤，非六道之通，非二乘之別，即非通非別之安樂也。
又安樂之名，或是病非藥，或是藥非病，或亦藥亦病，或非病非藥。是病者，長者沒已，劫掠群牛，&#;乳自食，漿、酪、醍醐，一切皆失。如來去後，鈔竊正法常樂之名，如蟲食木，偶得成字，不識是非，廣起顛倒，沈淪生死，隨其流處，有種種名，或辛或酸，故知三界四倒但是病而非藥。為治此病，說四非常，倒瀉斯病，病去惑盡，名入涅盤。文云：三種病中無三種藥，三種藥中無三種病。此小涅盤但藥而非病。雖復病去，而藥不亡，還執此藥，而復成病。文云：其後不久，王復得病。當知四非常亦藥亦病也。治此病故，還用常樂我凈而倒瀉之，故斥無常病，說於新伊，是勝三修。不同凡夫之倒病，不同二乘之偏藥，故名非藥非病。又新伊但是藥而非病，正法正性，非藥非病之安樂也。
又小而非大，大而非小，亦小亦大，非小非大。小者，二乘也，雖斷煩惱，猶有習氣，我身、我衣、我去、我來。謂佛與己等，唯有常、凈，無有我、樂。三寶差別，則是習氣，所以為小也。云何名大？諸佛如來豎出九界，橫收一切，無邊底故常，大丈夫故常，能化度一切故常，不可思議故常。具八自在故我，斷苦樂故樂，大寂故樂，一切知故樂，身常故樂。有大凈故，業凈、身凈、心凈，是故名為大涅盤。菩薩望下為亦大，望上為亦小。凡夫六道不斷通惑故非小，無四德故非大，例前應就理為非小非大，互顯令易解耳。前一番從地獄已上料揀，次一番從外道已上料揀，次一番從二乘已上料揀。
問：如此料揀六道、二乘既非安樂，何故強說為涅盤耶？
答：通有四悉檀因緣故，則作通說，云何更別問耶？所以作通說者，為悅眾生故，引導生善故，破壞諸惡故，顯昔第一義故，通說無咎。又佛常依三諦說法：依俗故，說六道安樂；依真故，說二乘安樂；依中故，說佛菩薩安樂。又不離俗而有真中，尚得即俗、即真、即中，何意不得六道，說通安樂是涅盤耶？龍樹云：因緣所生法，即空即假即中。是其義也。
三、釋無名者，先出舊解。一云真如、實際等是真諦名，佛果涅盤、常樂我凈等是俗諦名。而言涅盤無名者，無生死患累之名，而有美妙之名也。引互無，為證涅盤無生死之名，生死無涅盤之名耳。二云真諦、涅盤俱無名無相。名相所不及，言語道斷，心行處滅。引肇論：江河競注而不流，日月歷天而不周。豈有名於其間哉？三云真諦無名，佛果涅盤雖復冥真，猶是續、待二假，故涅盤不得無名也。
初家，真、俗俱有名；第二家，真、俗俱無名；第三家，真無名，俗有名；應更有第四家，執真有名，俗無名未見執者。若定執此墮四倒見，若以四為方便，正是三藏四門。何者？若引互無，有美妙之名者，斷奠常住涅盤之名也。亦無空門、亦空亦有門、非空非有門得道，獲常住涅盤之名也。無如是等諸方便之名，從所離故，故言無名。從所得故，故言涅盤。此即圓教有門之意也。又非離諸名外，別一涅盤，即諸名無名，便是涅盤，故言涅盤無名，此圓教空門意也。又從所離故，故言無名。從能離故，故言涅盤。能所合稱，故言涅盤無名。此圓教亦空亦有門意也。若有能所，則大有名。何謂無名？今無能所，稱為涅盤無名，此是圓教非有非無門意也。門雖有四，涅盤非四也云云。
無名之意超度爾許諸涅盤名，然後乃顯圓當四門大般涅盤。諸師都未嘗分別一兩節目，即道無名。無何等名，名曰無名，疑誤後生，今所不用也。故云：無緣慈者，不緣眾生，亦不緣法，緣於如來，故名無緣。今亦例此，無六道之名，無四圣之名，而有秘藏涅盤之名，故言涅盤無名也。
四、釋假名者，初云涅盤非名非相，云何而言可得見聞？不可見故無相，不可聞故無名。佛以佛眼、佛耳尚不見聞，況復下地及與凡夫而能見聞？大悲方便，動樹訓風，舉扇喻月，能令機緣而得見聞。其見聞者，實無見聞而言見聞。云：涅盤一名有無量名，亦名無生無出，乃至亦名甘露，亦名吉祥。凡列二十五種，示其無量，悉為眾生而假施設。文云：如坻羅婆夷，名為食油，實不食油，無有因緣，強為立名，名為食油。如經廣說。涅盤亦爾，無有因緣，強為立名，名為涅盤。智度云：名假施設、受假施設、法假施設。實非色心而言色心，是法假施設；於色心上更設五陰、十二入、十八界等，是受假施設；於陰、入、界上更立張、王、李、趙等，是名假施設。亦如攬色、香、味、觸，是法假施設；於四微上更作根、莖、枝、葉等，是受假施設；根莖之上更立楓、柟、柿、柏等名，是名假施設。
是大涅盤亦復如是，強指此實法名為佛師，是佛秘藏，是法假施設；於佛師上更復分別法身、般若、解脫三點，是受假施設；於三點上更立名字大般涅盤，是名假施設。或復呼為洲渚窟宅，或復呼為乳糜妙味，或復呼為醍醐上藥，或復呼為一闡提，或復呼為一破戒明鏡。譬說虛空不可得，無障閡，如是豈非名假施設？當知從地獄已上，至佛已還，皆言安樂者，悉假名也。
大論云：眾生無上者佛是，法無上者涅盤是。所以設此假名者，欲令眾生知名非名。名不在內，亦不在外，亦不在中間，亦不常自有。大品云：菩薩菩薩但有字，佛佛但有字，是字不住，亦不不住，是字無所有故。涅盤亦爾，涅盤不在法身，文云：法身亦非。又涅盤不在般若，文云：般若亦非。又涅盤不在解脫，文云：解脫亦非。
三德中，各各求皆不可得，三法合求亦不可得，故智度云：若人見般若，是則為被縛；若不見般若，是亦為被縛。若人見般若，是為得解脫；若不見般若，是亦得解脫。法身解脫亦如是。譬如幻化物，不可見而見，見而不可見，是事為希有。此經名為微妙不可思議。但假名字名此三身為秘密藏涅盤；但假名字名此三般若為摩醯三目涅盤；但假名字名三解脫，名三點涅盤；但假名字具足三法，名大涅盤；但假名字引導眾生，譬如空拳，為喜小兒，為引小兒，為止啼兒，為教黠兒，其事辦已，散指舒拳，拳無拳矣。涅盤亦爾，以新伊悅之，以新伊引進之，以新伊破之，以新伊悟之，是為假名四種利益。得利益已，寧復執名而起諍乎？假立有名既爾，假立無名，假立亦有亦無名，假立非有非無名亦如是云云。應說將跨來因緣云云，又如治噎法云云。
五、釋絕名者，有人以無釋絕，亡有而存無，無則不絕，非今所用。有人以離釋絕，言涅盤之中無有諸有，此尚非小乘義，亦所不用。有人以滅釋絕，言滅諸煩惱，悉無所有，猶如火滅。存於涅盤者，經稱是邪解邪難，此豈可用耶？有人引經云：如大香象，頓絕羈鎖，自恣而去。將此釋絕者，此乃三修比丘偏嘆菩薩，所絕一邊，義未具足，同上無名之意，非今絕名也。
若言語相逐，對無說有，乃至對有無說非有非無等，待對不息，言則不絕。若以心分別，介爾動念，心起想即癡，心亦不絕，心既不絕，言那得絕？若知心是攀緣三界，攀緣三界生滅是無常、苦、空、無我，息此攀緣，心無所得，心絕故，其言亦絕，此乃修習言語道斷，心行處滅，非真絕也。
若入見諦，苦忍明發，世諦死時，名生不生。身子云吾聞解脫之中無有言說，亦是解脫之中無有分別，此則真證言語道斷，心行處滅。蓋三藏絕意，指此一絕，凡絕幾許人法，況復余耶？然入真時絕，出觀不絕。何者？真俗異故，一絕一不絕，待對宛然。云何名絕？若能道遠乎哉，即事而真；圣遠乎哉，體之即神。見色與盲等，聞聲與響等，其說法者無說無示，其分別者無所分別，無絕無不絕而名為絕，此亦方便道中言語道斷，心行處滅。
若空慧相應，入第一義，豁然清凈，無能絕，無所絕，無絕者，無絕法，此通教絕名意也。此雖冥真未冥中，雖斷通，未斷別。凈名云：結習未盡，華則著身。下文云：無明未吐，回轉日月。如瘧病者，對界內說界外，想通惑對別惑，是則不絕。若能以大涅盤心修行五行，具十功德，是時一向專求大涅盤行，無復界內之心，無復界內之說，如是方便，亦名言語道斷，心行處滅，而未是冥中。
若發中道，所得功德不與聲聞、辟支佛共，昔所不得而今得之，昔所不絕而今絕之，蓋是別教絕名意也。然證絕之時乃同圓極，而修時梯隥，江河回曲。何者？發心不能遍法界故，法界外更有法故，不名絕法。拙行不能行，一行是如來行，如來行外更有行，故不名絕行。非無上方便，方便上更有方便，非絕方便。
若圓發心，觀大涅盤諸心法界，法界外更無復法界，獨一法界，故稱絕法界。又如經：復有一行是如來行。如來行外更無復行，故名獨絕行。又如經：正直舍方便，但說無上道。尼俱耶洲直入西海，猶如直繩，是絕方便。絕方便絕者，如經：斷絕一切疑網心，故名為解脫。三藏四門即是法界，即如來行，即上方便。何者？生死即是涅盤，況聲聞法生決定心，寧起疑網？
通教四門亦即法界，共乘疑網斷故。別教四門即是法界，菩薩乘疑網斷故，是名斷絕一切疑網之心，名獨絕解脫。唯說一法界，不說余法界，唯思一法界，不思余法界，是為方便道中言語道斷，心行處滅。
是圓方便亦有四門。若謂一切法絕是法界唯一法界，此約有門絕名也。若謂法界尚無法界，寧有其余？此約空門絕名也。若謂法界微妙，一法即三法，三法即一法，此就亦有亦無門絕名也。若謂法界不可思議，此就非有非無門絕名也。此皆方便道。若謂開示悟入，如以金鎞抉其眼膜，二指、三指了了分明，是名究竟絕言。言滿法界而無一言，心滿法界而無一念，是為圓教絕名意也。
然諸經絕名，其旨非一。華嚴云：如執虛空風，如畫虛空中，說之已自難，何況以示人。凈名云：諸法不相待，一念不住故。又諸菩薩言於言，文殊言無言，凈名杜口絕言。善吉云：我無所說，不覺不得。龍樹云：若法為待成，是法還成待。今則無因待，亦無所成法。今經云：譬如虛空，不因小空，名為大也。涅盤亦爾，不因小相，名大涅盤。云何小相？從二乘所證乃至生死安樂皆是小相，不因此小而名大也。又云：譬如有法不可稱量，不可思議，乃名為大。涅盤亦爾，不可稱量，不可思議，故名為大。當知絕名涅盤，其義顯矣。斯文甚多，逗緣亦異，不可一概。今以四句料揀，謂不絕、絕、非絕非不絕、絕絕。
云何不絕？如前六道安樂等。云何為絕？如三藏通共等。云何非絕非不絕？如別四門等。云何絕絕？圓四門是也。云何絕絕？絕能絕所，故言絕絕。從別教四門已下，名為所絕。從圓教四門，名為能絕。以能絕絕所絕，能絕亦絕，如前火木然於草已，亦復自然，當知絕名與無名為異，義在此也，故言絕絕。
次總結釋名，一章開為五重，都是圓教四門意也。若大涅盤名，真善妙有，本自有之，非適今也，此是有門義故，作翻名、同名釋之。若大涅盤空、迦毘羅城空，此是空門義故，作無名釋之。若大涅盤亦色非色，此是亦空亦有門義故，作假名釋之。若大涅盤名為中道，遮二邊故，此即非空非有門義故，作絕名釋之。
夫大涅盤者，尚非是一，云何為四？四者，門也。門以標理，有種種名，如天帝釋有千種名。解脫亦爾，多諸名字。云涅盤是名，其余稱嘆是則為字。若爾，涅盤是總，而當機立之為名，三點等及余一切皆屬於字。若法身，當機是總，已復為名，涅盤及一切物已復屬字。若爾，更互無定。雖復無定，今既定以涅盤為名，若定不定，若總若別，皆無待對，悉是不可思議，悉是大絕，故名絕大涅盤也。
第二、釋涅盤體，先出舊解。莊嚴云：佛果涅盤出二諦外，非真俗攝，凡夫以惑因感果，是浮虛世諦。假體即空，故是真諦。佛果非惑因所感，故非世諦。不可復空，故非真諦。引仁王經云：超度世諦、第一義諦，住第十一薩云若地也。開善云：佛果涅盤還為二諦所攝，體是續、待二假，故是世諦。即此二假可空，故是真諦。佛果靈智亦復冥真也。冶城秀云：佛果涅盤非世諦，是真諦微妙寂絕，故云世諦死時，名生不生。龍光云：佛果涅盤具相續、相待二假，即世諦，乃即真之義而不冥真。若冥真，同頑境，即無靈智，故非真諦也。
有人難：此四解，若佛果出此二諦外，即應非有為非無為，汝義中那云佛果一向是無為？若為二諦所攝，佛果應是亦有為亦無為。若佛果是真諦，真諦不可說於眾生無用。若佛果是俗諦，佛果一向是有為，此皆成論師說，自相矛盾，都不愜人情，亦不稱肇論。
論云：不可形名得，不可有心知。言之失其真，知之反其愚，有之乖其性，無之傷其軀。肇意推之，墮在四見，佛法邊外，尚非小涅盤門，況小涅盤體？尚非小涅盤門體，焉得是共別涅盤門體？尚不是共別門體，何得是大涅盤體耶？經云：是諸人等，春陽之月，乘船游戲，失琉璃寶，即共入水，競捉瓦石，歡喜持出，謂琉璃珠，都非真寶。是珠澄渟清凈，故在水中，猶如仰觀虛空月形。超然獨遠，非眾人所執，亦非眾盲所觸。
古來復約三聚論涅盤體，言佛地一向有心聚、一向無無作聚。色聚亦有亦無，無麤色，有妙色，引經：因滅是色，獲得常色。六卷云：妙色湛然常安隱云云。又一解，色是頑閡，不可研進，故佛地無色無無作，唯有靈智獨存。經道色者，能應為無窮之色；又妙果顯現，義說為非色。引文：愿諸眾生滅一切色，入於無色大般涅盤。
又分別兩界有色，一界無色。又四空無色者，無麤色耳。三界并有色，界外變易則無色。六地已還，身在分段故有色。七地已上，身在界外則無色。又七地是兩國中間，猶有光影色，八地已上則無色。又言金心猶有色，故經言意生身者，雖無一期壽命，但有念念生滅，名為變易，故言意生身。身者，猶有色也，唯佛地無復色耳。無作者，金剛已前皆有無作，唯金心無心無無作也。
有人難此義：若涅盤定有色，應有長短質像，須依食住處。若定無色，心無所依，豈可有心而無色？若色頑，須離心，是取相何意不離？如是等釋，皆是妄語，猶如盲跛，見佛亦盲跛。王語諸臣：我庫藏中無如是刀。不須多難也。