教者，圣人被下之言也。觀者，稟教修行之法也。教網萬殊，大綱唯八，而化儀無體，全攬化法為體，則藏、通、別、圓四教，乃教之綱也。依教設觀，亦復萬殊，而析空、體空、次第、一心四觀，收無不盡，則析、體等四，乃觀之綱也。教、觀雖各有四，而前三是權，後一是實，為實施權，開權顯實，乃佛法之宗要也。臨濟云：識取綱宗，本無實法。夫四教、四觀，總為對治眾生見思、無明重輕諸病而設。藥不執方，合宜而用。所以施此四教，須有頓、漸、秘密、不定四種之殊，豈容執著？又為實施權，則不可執實而廢權；開權顯實，則不可執權定異實。故云無實法也。
問：教觀止約自行化他，本無二理，何得云有教無觀，有觀無教耶？
答：得意之人，舉一教字，教為法界，便具觀法，不必更別言觀；舉一觀字，觀為法界，便具教法，不必更別言教。只因眾生但認語言為教，不能與觀相應；但認工夫為觀，不能與教相應。故設做工夫，不以教印，則盲修瞎鏈，未免行邪險徑，名之為殆，猶所云思而不學也；設學文字，不解觀心，則說食數寶，究竟茫無受用，名之為罔，猶所云學而不思也。
化法四教則有四觀，化儀四教但有三觀，無秘密觀，故云略同。又頓、漸、不定三教統該化法四教，而頓、漸、不定三觀唯約圓觀，故云略同，明其不盡同也。
喻出大涅盤經，例如此方小學、大學也。三藏正化二乘，傍化菩薩，哆哆和和，漸誘初學，故如半字。通教正化菩薩，傍化二乘，名為大乘初門。別教獨菩薩法，圓教純明佛法，故如滿字。此略判也。細而論之：藏、通詮真，名為半字；別、圓詮中，名為滿字。又藏教不能通至別、圓，故但是半字；通教能通別、圓，是半而含滿；別教須用藏、通方便，是滿而帶半；唯圓教始終皆以佛知佛見而為修行，是滿字法門也。
三藏詮生滅四諦，由之證道，故名為生滅門。通教詮無生四諦，由之證道，故名為不生不滅門。亦一往略判也。細而論之：三藏是界內生滅門，通教是界內不生滅門，別教是界外生滅門，圓教是界外不生滅門。又通教約界內論，雖不生滅，約界外觀，仍屬生滅，以其但能體分段空，不能體變易空故。別教約界外論，雖云生滅，約界內觀，亦不生滅，以其雖不體變易空，亦能體分段空故。
言界內、界外者，三界之內，見思為因，所感分段生死為果，藏、通二教正治此病，名界內教。三界之外，方便、實報二土，無明為因，所感變易生死為果，別、圓二教正治此病，名界外教。
諸方等經彈偏斥小，嘆大褒圓，故云對半明滿。然細論之：或以通、別、圓對破三藏，如維摩經五百弟子品是也；或以別、圓對破藏、通，如佛與彌勒論說俗諦，諸大弟子謂說真諦，真俗俱不解是也；或唯以圓對破藏、通、別教，如大佛頂首楞嚴經訶斥不知常住真心性凈明體，用諸妄想，不知二種根本，錯亂修習，別成三乘魔外者是也。
重為未入實者廣談常住，是追說圓教也。又為末世鈍根重扶三權，是追說藏、通、別教也。雖復四教并談，而與方等四教不同。方等中之四教，藏、通初後并不知常，別教初不知，後方知，唯圓教初後俱知。今涅盤中之四教同知常住，故不同也。既前三教亦皆知常，不同方等中隔異之三，是追泯藏、通、別也。既扶三權以助一實，不同方等中對三之一，是追泯圓教也。
般若帶通、別，正明圓教會通一切世、出世法皆摩訶衍，互具互融，是圓教也。或說法性離一切相，非生死非涅盤，非有為非無為等，則是帶別教義。或說一切法如幻如夢，或說諸法實相三乘同證，則是帶通教義。蓋般若明空，有共、不共。共，即諸法本空，三乘同證，出三界因果幻縛，是通教義；不共，即第一義空，菩薩獨入，斷三土二死因果，是別圓義。若云依第一義空得成諸法，猶是別義。若云即第一義空頓具諸法，諸法無非第一義空，乃是圓義也。細玩大部般若，顯發圓義為多，為鈍根人略帶通、別方便耳。後人判般若為空宗者，但得共意，尚未知別教義，何況知有圓教義耶？
具足應云秘密不定、顯露不定。蓋一音說法，隨類異聞異解：就相知邊，則名顯露不定；就不相知邊，則名秘密不定也。秘密故，無可傳，可傳便屬顯露不定。又或一座說法，兩人所聞所解不同：若互相知，則皆名顯露不定；若互不知，則皆名秘密不定。若此知彼，彼不知此，或彼知此，此不知彼，則約不知邊，便名秘密；若約知邊，便名不定也。
法尚無一，云何有四？
諸法寂滅相，不可以言宣。又諸法從本來，常自寂滅相。寂滅則何一何四？此所謂識取綱宗，本無實法也。因病設藥，大綱唯四。開權顯實，究竟歸一。一為實，三為權，權實相對，皆是不得已而有言。若論本體，不但不可名四，亦復不可名一，故云非權非實也。然所謂非權非實者，非謂出權實外，別有一法名為非權非實，但以權即實家之權，故即非權；實即權家之實，故即非實。猶云波即水家之波，故即非波；水即波家之水，故即非水。究竟同一濕性耳，濕性豈在波水外哉？
四阿含、毘尼、阿毘曇阿含，亦云阿笈多，亦云阿笈摩，此翻教，又翻法歸，又翻傳所說義，又翻無比法。通則大小二教皆名阿含，別則增一阿含約數明法，長阿含明世界生起等事，中阿含明諸深義，雜阿含明諸禪法。乃摩訶迦葉請阿難陀結集，故云四阿含也。
毘尼，亦云毘奈耶，亦云鼻奈耶，此翻善治，亦翻調伏，亦翻滅，亦翻律。通則佛所說教皆名正法毘尼，別則因事所制五篇戒相。摩訶迦葉請優波離結集成毘尼藏，初唯一部，後因諍故，分為大眾、上座兩部，乃至分為十八部等。久後流傳，止留五部也。
阿毘曇，亦云阿毘達磨，此翻無比法，又翻對法。通則佛所說法亦皆名阿毘曇，別則摩訶迦葉自結佛所說論及阿羅漢所造諸論，名為阿毘曇也。
問：半滿皆有三藏，何故獨名半字法門以為三藏教耶？
答：凡有二義：一者、半字，三藏部帙各別；滿字，經律二藏混同。二者、據法華云：貪著小乘，三藏學者。又智度論處處以摩訶衍斥三藏法，故呼半字法為三藏教也。
問：何故不名為小乘教耶？
答：此教具有三乘權法，是故不可偏名小乘。
三界二十五有果報色心并是三相有為之法，故名生滅苦諦。貪分煩惱二萬一千，瞋分、癡分、等分亦各二萬一千，總此四分，共有八萬四千煩惱。此煩惱心皆悉流動，擾濁內心，由此方起善、惡、不動三有漏業，能感三界生死苦果，故名生滅集諦。以戒、定、慧對治，易奪貪、瞋、癡等，名為出世之道，譬如明生暗滅，故名生滅道諦。滅彼三界因果之有，方得還于真諦之無，故名生滅滅諦也。
問：有為四相，所謂生、住、異、滅，今胡但云生、異、滅，復有處但云生、住、滅耶？
答：略則但言生滅，足顯有為；廣則須言生、住、異、滅，以表無實。生表此法先非有，滅表此法後定無，異表此法非凝然，住表此法暫有用。今處中說，故云三相。自無而有，假說為生。自有而無，假說為滅。中間暫有，假說為住。住不久停，復名為異。故言住即攝異，言異即攝住也。若二若三若四，總顯有為虛妄不實，平等平等。
發業無明，大約有二：一者、異熟果愚，不知善惡因果確然無謬，故發三涂惡業；二者、真實義愚，不知三界無常、無我，貪著人、天、色、無色界果報，故發有漏善業及禪定業。由此二種無明，既發有漏善、惡、不動三種行已，便于現前一念心中引得將來三界受生識種，即此識種便具名色、六入、觸、受等種，故云無明緣行，乃至觸緣受也。
復由迷事無明，于昔因所感現境界受不了知，故而起貪愛，所謂于諸樂受，則愛其合；于諸苦受，則愛其離等。復由此愛而起于取，所謂于諸樂受，種種追求，令其常合；于諸苦受，種種方便，令其速離等。以此愛、取二種潤生之惑，數數溉灌心中識等五支種子，令其漸漸增長成熟，便生有芽。有芽既生，則此身滅位，任運向彼受生。既受生已，任運遷變而至老死，起于種種憂悲苦惱，故云受緣愛，乃至生緣老死等也。
所以無明及行，為能引二支；識、名色、六入、觸、受，為所引五支；愛、取及有，為能生三支；生及老死，為所生二支。十支屬因，皆約現世；二支屬果，別約未來。依生死果，復起無明；依于無明，復起行等，致使三界因果不絕，足顯輪回及離斷常，不墮無窮之過。此釋出在唯識，的可依承，不必更依小乘論解也。
問：十使皆能發業，皆能潤生，何故發業偏說無明，潤生偏說愛、取耶？
答：發業則無明力強，舉強以該弱；潤生則愛、取用勝，舉勝以攝劣。釋此十二緣生，更有多門分別，具如識論，須往尋之。
此教但明人空，不明法空，故云五陰、十二入、十八界皆是實法。依此實法和合，假名為人，人雖定無，法則實有，名為俗諦。直待修人空觀，斷盡見思，方滅三界陰、入、界等俗法，復歸真空，名為真諦也。
若論此四句偈，亦能橫豎該攝一代時教。初橫攝者，藏教以三界依正、色心、因果名為諸行，一一皆是無常生滅之法，必須滅此因果，方證真諦寂滅之樂。通教亦以三界依正、色心、因果名為諸行，皆是無常生滅之法，體此生滅即是滅已，便證真諦寂滅之樂。然此二教雖證寂滅，實無能受樂者，以無復身智故。別教則以分段、變易二種因果通名諸行，皆非真常，皆是生滅門攝，滅此二邊，顯于中道寂滅之理，而有四智菩提妙心，有大圓鏡智相應心品所現無漏身土妙色，故得受此真樂也。圓教亦以十界因果通名諸行，通名無常，通名生滅，而了達因果即是實相，無常即常，生滅即無生滅，故云生滅滅已，寂滅為樂。此則不斷癡愛，起於明脫，如融冰為水，所以三千果成，咸稱常樂也。
次豎攝者，諸行無常句，攝得六凡法界，以有為有漏故。是生滅法句，攝得藏、通二乘法界，以出世圣人乃能知其為生滅故。生滅滅已句，攝得別教菩薩法界，以滅二邊，歸中道故。寂滅為樂句，攝得圓教佛法界法，以諸法從本來，常自寂滅相故。今但用此四句證偏真理，則諸行無常，是生滅法二句，即苦、集二諦；生滅滅已一句，約三學，為能滅，即道諦；約因果，為所滅，即滅諦。四諦皆是因果事相，名安立諦。寂滅為樂一句，約所顯理，以為真諦，乃是非安立諦，故云理居事外，為偏真也。
名字位中，觀察正因緣境，具破外道、凡夫分別我、法二執。言法執者，不出邪因緣及無因緣二種：時、方、梵天等，名邪因緣；自然，名無因緣也。言我執者，妄計是常是一，自在能為主也。然知一切法從因緣生，亦有四教差別：若知性具為因，迷悟為緣，三千性相為所生法，即屬圓教；若謂一切種識為因，展轉熏習為緣，分段、變易乃至四智菩提為所生法，即屬別教；若以六識相應有漏種子為因，六塵美、惡、中庸境界為緣，三界依正、色心、因果為所生法，即屬藏、通二教。但通教則知若因、若緣、若所生法皆如幻夢，藏教則以為實法耳。故圓解則能遍破外道凡夫我、法二執及藏、通、別等種種法執，別教亦能破于外道凡夫我、法二執及藏、通二教法執，通教亦能破于外道凡夫我、法二執及三藏教法執。今藏教則唯破外道凡夫我、法二執也。
既從內六識因、外六塵緣而生，則三界依正決定不從時生，不從方生，不從大梵天生，不從極微性生，不從地生，不從水生，不從火生，不從風生，不從空生，亦不從神我生，亦不從本際生，但由內因外緣和合，所以虛妄有生，則亦非自然生，故能遍破邪因緣、無因緣二種法執也。若法從因緣生，生必有滅，故無常。生滅相異，故非一，非一則不自在，不能為主，故必無我。正報既非是我，則依報亦必非我所矣。
煖、頂、忍、世第一由四念處，發四正勤，斷二惡，修二善，勤觀四諦，能發似解，猶如鉆火，先得煖相，故名為煖。由修四如意足，發生禪定，諦觀轉明，如登山頂，洞覽四方，故名為頂。由定慧均平，善法增進，能成信等五根，安住不動，故名為忍。由五根增長成力，能破五障，而階見道，于諸世間有漏位中最為勝妙，故名為世第一。以此有漏聞思修慧為增上緣，資助本具無漏種子，令發現行，而入見道。
欲界四諦下各有一忍一智，謂苦法忍、苦法智等；色、無色界四諦下亦各有一忍一智，謂苦類忍、苦類智等：合為八忍八智。忍即無漏禪定，智即無漏觀慧也。無間道中，三昧斷惑，名之為忍，乃即慧之定；解脫道中，觀慧證理，名之為智，乃即定之慧。
見道八忍八智名十六心，修道約三界九地，各有一無礙、一解脫，名十八心。見、修合論，共成三十四心。此之定慧并從無始本具無漏種子所發現行，由此現行能證真諦我空真如，故云發真無漏三十四心也。三大阿僧只劫所修福智為增上緣，無始法爾無漏種子為親因緣，故得頓發、頓斷、頓證。然約所斷惑品，故分三十四心。若約能斷、能證，唯是無漏定慧而已。所證秖是我空真如，亦名擇滅無為。無為、真如不墮諸數，以無為法而有差別，故名三十四心。復分漸、頓種種不同。
三界色心、依正諸果，名為苦諦，如幻如夢，當體全空，所以無逼近相，所謂生死即涅盤也。見思煩惱有漏行業，名為集諦，不自、他生，不共、無因，所以無和合相，所謂煩惱即菩提也。既體達煩惱即是菩提，故道不二相，非別有法為能治也；既體達生死即是涅盤，故滅無生相，非別有法可證得也。然此但是即空，故與圓教即中不同。
癡如虛空，乃至老死如虛空，無明如幻化，不可得故，乃至老死如幻化，不可得癡即無明也。十二因緣流轉還滅名相，與前藏教不殊，但以體空智慧了達生即非生，滅即非滅耳。癡如虛空等者，諦觀無明不在內，不在外，不在中間，猶如虛空，但有名字，毫無實體也。行等例知。無明如幻化等者，無明不自生，不他生，不共生，不無因生，以當體不可得故，喻如幻化，本不可得，不可妄謂自、他、共、離生也。行等亦然。
三界因果、色心、依正并是非有似有，猶如幻事，指此幻有以為俗諦。有既是幻，則當體全空，非滅故空，指此即空以為真諦。此則真俗不二，不同藏教真居事外。
通含別者，幻有為俗，如前說。幻有即空為真，而此空理即是真如，其體不空，故能為迷悟依，是則真諦之中含有別教中道理體，故名通含別二諦也。通含圓者，幻有為俗，亦如前說。幻有即空為真，而此空理即如來藏，亦名為空，亦名不空。名空之時，空即具一切法，一切法皆趣此空。言不空時，不空亦即具一切法，一切法皆趣不空，是則真諦之中含有圓教圓空、圓中道理，故名通含圓二諦也。
通教止云有漏是俗，無漏是真，今立非漏非無漏句以顯中道，則三諦義成。蓋由前通含別二諦故，成此別入通三諦也。
二諦同前，今立非漏非無漏句以顯中道，一切法皆趣非漏無漏，則此非漏無漏具一切法，圓中義成。蓋由前通含圓二諦故，成此圓入通三諦也。
四性推檢，通乎四教，無生之義，局在後三。藏、通二教指六凡為諸法，別、圓二教指十界為諸法。
藏教明六凡諸法自種有，故不從他，待眾緣，故非自作，無作用，故非共生，有功能，故非無因，則顯緣起正理不墮四執也。
通教明六凡諸法如幻如夢，如水中月，如空中花，非有似有，有即非有，不可說從自、他、共、離而生。且如妄情所計三界有為生法，雖復萬品差殊，略而言之，心、境二字收無不盡。
先約心法以推四性：若自生者，從心生心，應有二心。又不對境時，心應常生，而實不生，故非自生。若他生者，從境生心，于我何與？又圣者對境，亦應生心，而圣不生，故非他生。若共生者，為心、境各有生性，故共生耶？為心、境各無生性，故共生耶？若心、境各有生性，何須待共方生？又設待共方生，應有二心并生，謂一從心生，一從境生，故而實不然。若心、境各無生性，共亦何能有生？如一砂無油，眾砂共壓，亦豈有油？故非共生。若云無因生者，既不因心，又不因境，心、境尚無，云何能生于心？不應虛空突出心識，故非無因。如是四性檢責，不得心之生處，則知心本無生也。
次約境法以推四性：若自生者，從境生境，應有二境。又心不緣時，境應常現，而實不現，故非自生。若他生者，從心生境，境還屬心，何得名境？又心念兔角，兔應生角，而角不生，故非他生。若共生者，例如前破，但以二心并生，改作二境并生為異。若云無因生者，不應日中忽睹明月。如是四性檢責，不得境之生處，則知境亦無生也。是以若心、若境，俱如幻夢，求其生性了不可得，當體無生。此無生理，今古常然，始終不改，佛不能增，生不能減，但約種性差別，有三乘人，約悟入淺深，分十地位耳。
別教明十界諸法自種有，故不從他，待眾緣，故非自作，無作用，故非共生，有功能，故非無因，則顯不思議緣起正理皆以真如為迷悟依，藏識為持種依。以先知有真如藏識，而用四性推簡，入無生門，故為別教工夫也。
圓教明十界諸法非法性生，故非自生；非無明生，故非他生；非法性無明合生，故非共生；非離法性無明別有諸法，故非無因而生。隨一一法，體即法界，當體無生。無生而生，三千宛然；生即無生，三千無性；非生非無生，唯一實相。實相非生，生亦實相；實相非無生，無生亦實相。法住法位，世間相常，因緣即中，雙照空假，此是圓教初無生門。一門一切門，阿字即具四十二字功德，余字亦然，故為圓妙無工夫之工夫。
三界果報，名為三苦，解之則皆如空華，無逼近相，但是真空法性而已。真諦即在虛妄苦諦之上，如空處即在華處，無二處也。于此真諦假立四名，四并即真，真非事外，乃是通教所詮之理。今人談玄說妙，迥超情見，壁立萬仞，總皆不能出此。
別、圓二教證中道理，則以中道法身為應化本，譬如月印萬川，不須惑業受生也。藏教說惑是實有，故菩薩不可斷惑，斷則不能三僧只受生行道矣。通教說惑是幻有，故菩薩體幻而斷正使。正使既斷，設欲涅盤，即便能入，但由本愿力故，不取涅盤，以神通力扶起三界思惑余習，資于故業種子，而得受生。所謂思惑余習者，非貪似貪，非慢似慢，非癡似癡等是也。
戒、定、慧三，名為圣行。十住，入空行也。慈、悲、喜、舍，名為梵行。十行、十向，入假行也。依理成行，名為天行。初地已上，中道行也。從天行體，起化他用，示同小善，名嬰兒行，即慈用也；示同煩惱，名為病行，即悲用也。藏、通二教但有圣行及少分梵行耳。今有五行，故不同前圓教，則一行一切行。今有次第，故不同後。
正因佛性即指中道理體，非是生死，亦非涅盤，藏、通二教之所不詮。又復不具緣、了二因，故不同圓。
妙覺極果方證法身，不云初發心時，便成正覺也。
枝末無明為分段生因，已如藏教中釋。根本無明者，不了心外無法，厭苦、斷集、證滅、修道，即是迷于中道真實義諦，發起界外偏真無漏行也。由此引生方便變易生死識種，復緣界外無漏正受而起涅盤法愛，深生取著，潤彼變易識種，令生有芽，招感方便不思議變易生死。又不了心外無法，訶棄真空，別修萬行，亦是迷于中道真實義諦，發起界外入假神通行也。由此引生實報變易生死識種，復緣界外勝妙境界，而起神通法愛，深生取著，潤彼變易識種，令生有芽，招感實報不思議變易生死，直至佛果，則十二品無明盡滅，方得二死永亡。
束通教之二諦以為俗諦，則十界皆為俗也。以不有不空為真，則中道為十界迷悟所依，乃為真也。明言中道為真，故稱顯中。
當教以真諦顯中，中但不有不空法性而已。今明法性具一切法，一切法皆趣不有不空，則不有不空之外更無一法可得，是十界之俗猶屬別義，不有不空之真已成圓義也。
顯中二諦，則合有之與空為俗，不有不空為真。今分此俗諦為二，謂有即是俗，空即是真，取真諦之不有不空名為中諦，則二諦、三諦但有開合之殊，義無增減。
有即是俗，空即是真，不改別義，不空不有名為中諦。中諦具一切法，則為圓中矣。
藏、通、別教雖亦各論四悉檀益，而收機未普。今圓教人窮心性源，徹法界底，自行既圓，故四益亦普。所謂為實施權，開權顯實，權實不二，用與適宜，如一雨所潤，大地普洽也。
二千性相，皆名為俗；一一無非實相，故名為真。三千之外無實相，則即俗真，事造即理具也；實相之外無三千，則即真俗，理具即事造也。故云理具、事造兩重三千同居一念，亦可云同居一塵、同居一名。如一念，一切諸念亦然；如一塵，一切諸塵亦然；如一名，一切諸名亦然。真俗不二，真俗宛然。
法身德名性凈涅盤，般若德名圓凈涅盤，解脫德名方便凈涅盤，唯是一心，更不縱橫并別，故名圓證。藏、通二教不知法身，但有修得生空般若，僅能凈于見思，未得一切解脫。別教謂法身本有般若，修成解脫始滿，則先後歷別，不名圓證。
第一觀不思議境者，心、佛、眾生，三無差別，佛法、眾生法，一一皆不思議，皆得為所觀境。但初機之人則謂佛法太高，生法太廣，故但就現在自己陰、界、入法以為所觀，又舍界、入，但觀于陰，又舍前四陰，但觀識陰，又七、八二識微細難觀，前五根識現起時少，故但以現前一念第六意識為所觀境，近而復要也。
現前意識不起則已，起則于十界中必落一界。若落一界，必具百界千如。以此隨落一界之心，非是心之少分，必是心之全體，心外更無百界千如故也。若頓了此現前一念全具百界千如三千性相，無自性，無他性，無共性，無無因性，無性亦無性，則能頓證三德秘藏，則為初發心時，便成正覺，則是定慧平等莊嚴，則已遍破三惑，則已了知一切諸法中皆有安樂性，則已具足圓妙道品，則已到于事理彼岸，則為登于菩薩正位，則為永超十魔、八魔，則已心心流注薩婆若海，是謂上上根人秖于一法具足十法乘也。
若雖觀心，未能頓入，應念心、佛、眾生，三無差別，云何諸佛已悟，我及眾生猶滯迷情？由是緣無作四諦，殷重發起四弘誓愿。因發心故，一發一切發，登發心住，則是定慧平等莊嚴，遍破三惑，知一切法皆安樂性，具圓妙道品，到事理彼岸，登菩薩正位，超八魔、十魔，心心流入薩婆若海，知一切法本不思議，是謂上中根人于第二真正發菩提心具足十法乘也。
若雖發心，心仍散動，未能登位，應念心體本來寂照，善巧調試：或以即寂之照，令不沉沒，或以即照之寂，令不浮散。浮、沉病除，心體明凈，則能遍破三惑，證安樂性，具圓道品，到事理岸，登菩薩位，超越魔境，入薩婆若，知一切法本不思議，初發心時，便成正覺，是謂上下根人於第三善巧安心止觀具足十法乘也。
若雖以止觀安心，心仍未安，未得即證寂照本體，必於所觀一念三千之境猶存意解，未知當下即空、假、中，應以四性而簡責之。其根利者，秖觀一念三千無自生性，即當悟入無生。無生則無不生，三諦圓顯，十乘具足。若根鈍者，破自則必計他，破他則必計共，破共必計無因，展轉破盡，方悟無生，具足十乘。
若猶未悟，必當度入相續假中，應觀此一念三千為前念不滅，後念續耶？為前念滅，後念續耶？為前念亦滅亦不滅，後念續耶？為前念非滅非不滅，後念續耶？若仍不悟，必當度入相待假中，應觀此一念三千為待有念而立耶？為待無念而立耶？為待亦有念亦無念而立耶？為待非有念非無念而立耶？如此展轉簡責，若能悟入無生無不生者，則知一切諸法中悉有安樂性，具圓道品，到事理岸，登菩薩位，超越魔境，入薩婆若，知一切法本不思議，便成正覺，定慧莊嚴，是謂中上根人於第四破法遍具足十法乘也。
若雖約因成、相續、相待遍破諸惑，仍未入者，應思一切諸法中悉有安樂性，但除其病，不除其法，如金錍，去膜養珠，如郢匠，去堊存鼻，那得一向破法？則破卻成塞。今須善識通塞，若塞須破，若通須護，如圣王輪寶，能破能安。由此識通塞故，即塞成通，煩惱即菩提，菩提通達，無復煩惱，生死即涅盤，涅盤寂滅，無復生死，則能具足圓妙道品，到事理岸，登菩薩位，超越魔境，入薩婆若，知一切法本不思議，便成正覺，定慧莊嚴，遍破三惑，是謂中中根人於第五識通塞具足十法乘也。
若雖識通塞，仍未能即塞成通，應觀現前一念三千性相不可思議即是圓心念處、一心念處、一切心念處，正勤策發，緣如意定而生五根，令其增長而成五力，調停七覺，趣八正道，開圓三解脫門而入秘藏，則為到於事理彼岸，登菩薩位，超越魔境，入薩婆若，知一切法本不思議，便成正覺，定慧莊嚴，遍破三惑，證得諸法皆安樂性，是謂中下根人於第六調適道品具足十法乘也。
若雖調練無作道品，而觀慧力弱，蓋障偏起，不能入位，必有無始事障未除，應審觀察何障偏重，數數現起，兼以事行而對治之。理觀為主，事行為助，正助合行，不惜身命，誓當克證，終弗懈息，由事理二治，能斷無始事理二幻障故，豁然證入，位相分明，則為永超魔網，入薩婆若，知一切法本不思議，便成正覺，定慧莊嚴，遍破三惑，證安樂性，具足圓妙道品，是謂下上根人於第七對治助開具足十法乘也。
然對治助開之時，縱令鈍根必皆有益，倘不知次位，起增上慢，以凡濫圣，招過不輕，故須深自簡察，為究竟耶？為分證耶？為相似耶？抑亦僅僅小輕安耶？既知位次，不起上慢，必有強軟諸魔惱亂真修，須加安忍，不動不退，策進五品，而階十信。既階十信，六根清凈，得順道法，易生法愛，須離法愛而入分真。入分真已，分得大理、大誓愿、大莊嚴、大智斷、大遍知、大道、大用、大權實、大利益、大無住，是謂下根人具修十法而成大乘。乘是大乘，游于四方，直至道場，自運功畢，運他不休。故此十乘妙觀，全性起修，全修顯性，非橫非豎，橫豎該徹也。
生緣慈有六種差別：一、凡夫修生緣慈，成梵王福，以愛為體。二、外道修生緣慈，取梵天果，以見為體。三、藏教二乘修生緣慈，對治瞋恚，作父母親屬想，以世諦為體；菩薩修生緣慈，廣行濟度，亦以世諦為體，然皆不起我、人等執，依析空觀得成。四、通教三乘修生緣慈，皆了生空，依體空觀，得成緣六凡境，亦得以世諦為體。五、別教次第先修生緣慈，亦以世諦為體，不起我、人等妄執，亦是依析、體二空觀成。六、圓教一心中修生緣慈，知十法界即空、假、中，緣此即空、假、中之十界有情，一一皆作父母等想，故以妙有為門，得論六即。
法緣慈有四種差別：一、藏教二乘了生空故，觀諸眾生唯是四大五蘊，不生瞋惱，隨力濟度，以生空觀為體。二、通教三乘了生本空，法亦如幻，二乘隨力濟度，菩薩弘誓遍周，同以空觀為體。三、別教次第修法緣慈，知空而不住空，悟緣生法，廣度九界，以從空入假觀為體。四、圓教一心中修法緣慈，知十界緣生之法即空、假、中，緣此即空、假、中之十界法，知其無性，故以妙無為門，得論六即。
無緣慈有二種差別：一、別教十回向，不緣十界假名之眾生，不緣十界五蘊之法相，惟緣中道佛性，故名無緣，以相似中道為體；二、圓人初心，即了三千諸法，一一當體即中，中道之外更無別法，能、所頓絕，與、拔難思，得論六即。故有觀行無緣慈，乃至究竟無緣慈義。只一慈體，而論三慈，故三慈皆妙，三慈皆論六即。如慈心三昧有此種種差別，悲、喜、舍亦如是，但約與樂，名慈；拔苦，名悲；見他得樂，心生適悅，名喜；怨親平等一相，心無系著，名舍也。