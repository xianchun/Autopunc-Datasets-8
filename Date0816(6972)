大師名惠能，父盧氏，諱行瑫。唐武德三年九月，左官新州。母李氏先夢庭前白華競發，白鶴雙飛，異香滿室，覺而有娠，遂潔誠齋戒。懷妊六年，師乃生焉，唐貞觀十二年，戊戌歲二月八日子時也。時毫光騰空，香氣芬馥。
黎明，有二僧造謁，謂師之父曰：夜來生兒，專為安名，可上惠下能也。
父曰：何名惠能？
僧曰：惠者，以法惠濟眾生；能者，能作佛事。言畢而出，不知所之。
師不飲母乳，遇夜神人灌以甘露。三歲父喪，葬於宅畔。母守志鞠養，既長，鬻薪供母。
年二十有四，聞經有省，往黃梅參禮，五祖器之，付衣法，令嗣祖位，時龍朔元年辛酉歲也。南歸隱遯，至儀鳳元年丙子正月八日，會印宗法師，詰論玄奧，印宗悟契師旨，是月十五日，普會四眾，為師薙發。二月八日，集諸名德授具足戒，西京智光律師為授戒師，蘇州慧靜律師為羯磨，荊州通應律師為教授，中天耆多羅律師為說戒，西國蜜多三藏為證戒。其戒壇乃宋朝求那跋陀羅三藏創建，立碑曰：後當有肉身菩薩於此授戒。又梁天監元年，智藥三藏自西竺國航海而來，將彼土菩提樹一株植此壇畔，亦預志曰：後一百七十年，有肉身菩薩於此樹下開演上乘，度無量眾，真傳佛心印之法主也。師至是祝發受戒，及與四眾開示單傳之旨，一如昔讖唐憲宗皇帝，諡大師曰大鑒禪師。
宋太宗皇帝，加諡大鑒真空禪師，詔新師塔曰太平興國之塔。
宋仁宗皇帝，天圣十年，迎師真身及衣鉢入大內供養，加諡大鑒真空普覺禪師。
宋神宗皇帝，加諡大鑒真空普覺圓明禪師，具見晏元獻公碑記。
扶風公廉問嶺南三年，以佛氏第六祖未有稱號，疏聞于上，詔諡大鑒禪師，塔曰靈照之塔。元和十年十月十三日，下尚書祠部符到都府，公命部吏洎州司功掾，告于其祠，幢蓋鍾鼓增山盈谷，萬人咸會，若聞鬼神。其時學者千有余人，莫不欣踴奮厲，如師復生；則又感悼涕慕，如師始亡。
因言曰：自有生物，則好鬪奪，相賊殺，喪其本實，誖乖淫流，莫克返于初。孔子無大位，沒以余言持世；更楊、墨、黃、老益雜，其術分裂；而吾浮圖說後出，推離還源，合所謂生而靜者。梁氏好作有為，師達摩譏之，空術益顯。六傳至大鑒，大鑒始以能勞苦服役，一聽其言，言希以究。師用感動，遂受信具，遯隱南海上，人無聞知。
又十六年，度其可行，乃居曹溪，為人師，會學者來，嘗數千人。其道以無為為有，以空洞為寔，以廣大不蕩為歸。其教人始以性善，終以性善，不假耘鋤，本其靜矣。中宗聞名，使幸臣再徵，不能致，取其言以為心術。其說具在，今布天下，凡言禪皆本曹溪。
大鑒去世百有六年，凡治廣部而以名聞者以十數，莫能揭其號。乃今始告天子得大諡，豐佐吾道，其可無辭？公始立朝，以儒重，刺虔州，都護安南，由海中大蠻夷，連身毒之西，浮舶聽命，咸被公德，受旗纛節戟，來蒞南海，屬國如林。不殺不怒，人畏無噩，允克光于有仁，昭列大鑒，莫如公宜。其徒之老，乃易石于宇下，使來謁辭。
其辭曰：達摩乾乾，傳佛語心。六承其授，大鑒是臨。勞勤專默，終挹于深。抱其信器，行海之陰。其道爰施，在溪之曹。厖合猥附，不夷其高。傳告咸陳，惟道之褒。生而性善，在物而具。荒流奔軼，乃萬其趣。匪思愈亂，匪覺滋誤。由師內鑒，咸獲于素。不植乎根，不耘乎苗。中一外融，有粹孔昭。在帝中宗，聘言于朝。陰翊王度，俾人逍遙。越百有六祀，號諡不紀，由扶風公，告今天子。尚書既復大行，乃誄光于南土。其法再起，厥徒萬億，同悼齊喜。惟師化所被，洎扶風公所履，咸戴天子。天子休命，嘉公德美，溢于海夷，浮圖是視。師以仁傳，公以仁理，謁辭圖堅，永胤不已。
元和十年某月日，詔書追褒曹溪第六祖能公，諡曰大鑒。寔廣州牧馬總以疏聞，繇是可其奏，尚道以尊名，同歸善善。不隔異教，一字之褒，華夷孔懷，得其所故也。馬公敬其事且謹，始以垂後，遂咨於文雄，今柳州刺史河東柳君為前碑。
後三年，有僧道琳，率其徒由曹溪來，且曰：愿立第二碑，學者志也。維如來滅後，中五百歲，而摩騰、竺法蘭以經來華，人始聞其言，猶夫重昏之見曶爽。後五百歲，而達摩以法來華，人始傳其心，猶夫昧旦之睹白日。
自達摩六傳至大鑒，如貫意珠，有先後而無同異。世之言真宗者，所謂頓門。初達摩與佛衣俱來，得道傳付以為真印，至大鑒，置而不傳，豈以是為筌蹄邪？芻狗邪？將人人之莫己若而不若置之邪？吾不得而知也。按大鑒生新州，三十出家，四十七年而沒，百有六年而諡。始自蘄之東山，從第五師得授記以歸。中宗使中貴人再徵，不奉詔，第以言為貢上，敬行之。
銘曰：
至人之生，無有種類。同人者形，出人者智。
蠢蠢南裔，降生杰異。父乾母坤，獨肖元氣。
一言頓悟，不踐初地。五師相承，授以寶器。
宴坐曹溪，世號南宗。學徒爰來，如水之東。
飲以妙藥，差其瘖聾。詔不能致，許為法雄。
去佛日遠，群言積億。著空執有，各走其域。
我立真筌，揭起南國。無修而修，無得而得。
能使學者，還其天識。如黑而迷，仰目斗極。
得之自然，竟不可傳。口傳手付，則礙於有。
留衣空堂，得者天授。
吾既為僧琳撰曹溪第二碑，且思所以辯六祖置衣不傳之旨，作佛衣銘曰：
佛言不行，佛衣乃爭，忽近貴遠，古今常情。
尼父之生，土無一里，夢奠之後，履存千祀。
惟昔有梁，如象之狂，達摩救世，來為醫王。
以言不痊，因物乃遷，如執符節，行乎復關。
民不知官，望車而畏；俗不知佛，得衣為貴。
壞色之衣，道不在茲，由之信道，所以為寶。
六祖未彰，其出也微，既還狼荒，憬俗蚩蚩。
不有信器，眾生曷歸？是開便門，非止傳衣。
初必有終，傳豈無已？物必歸盡，衣胡久恃？
先終知終，用乃不窮，我道不朽，衣於何有？
其用已陳，孰非芻狗？
師入塔後，至開元十年壬戌八月三日，夜半忽聞塔中如拽鐵索聲，眾僧驚起，見一孝子從塔中走出，尋見師頸有傷，具以賊事聞于州縣。縣令楊侃、刺史柳無忝得牒，切加擒捉。五日，於石角村捕得賊人，送韶州鞠問。云：姓張，名凈滿，汝州梁縣人，於洪州開元寺受新羅僧金大悲錢二十千，令取六祖大師首，歸海東供養。
柳守聞狀，未即加刑，乃躬至曹溪，問師上足令韜曰：如何處斷？
韜曰：若以國法論，理須誅夷；但以佛教慈悲，冤親平等，況彼求欲供養，罪可恕矣！
柳守加嘆曰：始知佛門廣大！遂赦之。
上元元年，肅宗遣使就請師衣鉢歸內供養。至永泰元年五月五日，代宗夢六祖大師請衣鉢。七日，勅刺史楊緘云：朕夢感能禪師請傳衣袈裟卻歸曹溪，今遣鎮國大將軍劉崇景頂戴而送。朕謂之國寶，卿可於本寺如法安置，專令僧眾親承宗旨者，嚴加守護，勿令遺墜。後或為人偷竊，皆不遠而獲，如是者數四。憲宗諡大鑒禪師，塔曰元和靈照。其余事蹟，系載唐尚書王維、刺史柳宗元、刺史劉禹錫等碑、守塔沙門令韜錄。
六祖大師平昔所說之法，皆大乘圓頓之旨，故目之曰經。其言近指遠，詞坦義明，誦者各有所獲。明教嵩公常贊云：天機利者得其深，天機鈍者得其淺。誠哉言也！余初入道，有感於斯，續見三本不同，互有得失，其板亦已漫滅，因取其本校讎，訛者正之，略者詳之；復增入弟子請益機緣，庶幾學者得盡曹溪之旨。按察使云公從龍，深造此道。一日，過山房，睹余所編，謂得壇經之大全，慨然命工鋟梓，顓為流通，使曹溪一派不至斷絕。
或曰：達磨不立文字，直指人心，見性成佛；盧祖六葉正傳，又安用是文字哉？余曰：此經非文字也，達磨單傳直指之指也。南岳、青原諸大老，嘗因是指以明其心，復以之明馬祖、石頭諸子之心。今之禪宗流布天下，皆本是指，而今而後，豈無因是指而明心見性者耶？
問者唯唯，再拜謝曰：予不敏，請并書于經末，以詔來者。
