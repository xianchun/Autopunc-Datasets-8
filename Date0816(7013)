四、列眾名三十四：初、列從觀得名三菩薩其名曰等觀菩薩、不等觀菩薩、等不等觀菩薩、
什公曰：等觀，四等眾生也；不等，智慧分別諸法也；等不等者，兼此二也。
燈曰：等觀者，一切眾生皆有佛性也；不等觀者，雖有佛性，不妨十界差別也；等不等觀者，兼舍而兼用也。又等觀者，空也；不等者，假也；等不等者，中也。又空者，一空一切空，無假無中而不空等，故三菩薩雖分三人，而共一體，各有三用。
觀解可知。
定自在王菩薩、法自在王菩薩、
若相從而說，由初等觀，次入不等；由次等與不等，而入俱等；由此三觀，而得自在王定；復由此定，得法自在。蓋梵語三昧，此云正定。自在王定者，即二十五有王三昧也。菩薩觀二十五有，一一等觀，一一不等觀，一一等不等觀，於一切法而得三昧，故自在稱王，即觀地獄得離垢三昧，畜生得不退三昧，具在法數，是以菩薩名從實得，稱定自在王也。觀此法自已得定，則於此一一法中，莫不自在稱王，故稱法自在王菩薩也。故法華云破有法王，蓋如來先破其有，而後於有自在，今菩薩亦分得之也。
觀解者，觀一念心具足十界，成界內界外二種二十五有，以三觀等觀、不等觀、等不等觀，即修惡而是性惡，於十法界自在稱王，得定得法，是為二大菩薩也。
法相菩薩、光相菩薩、
法相則以諸法而為相。諸法有真相、俗相、中相，此之三相，以無相為相，是名實相。悟此實相，以入圓位，鄰於如來，究竟實相，故名法相菩薩。於此實相，生權實智光，是故復名光相菩薩。
觀解者，觀一念心具足諸法，而此諸法即空、假、中。約所觀即法相，約能觀即光相也。
光嚴菩薩、大嚴菩薩、
光嚴者，以三智光明，以嚴三德法性也。大嚴者，以大、多、勝三智，以嚴三諦理體也。
觀解可知。
寶積菩薩、辨積菩薩、
寶積者，以三法寶積之於內，以待群生之所須也。辨積者，三法寶有之於內，而施之於外，以益群生也。蓋菩薩自行，必兼化他，化他必兼自利，但各彰一德，以互受其名耳。
觀解者，觀三如來藏，具足一切諸法，名為寶積，以三止觀，破其能覆之惑，以大辨才開諸寶藏以施人。
寶手菩薩、寶印手菩薩、常舉手菩薩、常下手菩薩、
夫手有提拔之用，所以提拔人，出於火坑，出於淤泥，出於陷穽。復有授受之用，所以授受人衣食，授受人珍寶，授受人經書，均一手也，而有二用。菩薩之寶手、印手、舉手、下手，莫非其事，是以或說空法，所以拔眾生出見愛之火坑也；或說假法，所以拔眾生出於空著之淤泥也；或說中道圓融之法，所以拔眾生出無明之陷穽也。既以大悲而拔其苦，復以大慈而與其樂，故既拔其見愛矣，而必與其涅盤之樂；既拔其空著矣，而必與妙用無方之樂；既拔其無明，而必與秘藏之樂。
觀解者，圓觀真空，是拔其三惑之苦；圓觀妙假，是與其三德之樂；圓觀中道，是即拔而即與，即與而即拔也。
常慘菩薩、喜根菩薩、喜王菩薩、
常慘者，從菩薩大悲心悲愍眾生，有九界煩惱生死之苦，欲提拔之，無時而不在，未嘗有一念舍離，故名常慘。喜根、喜王，從菩薩大慈心慈愛眾生，具佛果智斷之樂，而欲與之，喜其得樂，久已成根，而深固難拔，故名喜根。茍常慘常喜不得其正，則成乎愛見。此則雖慘雖喜，而以定持之，自在稱王，故名喜王。然此三人之名，雖受稱有異，而菩薩之體，義必相兼。蓋常慘以悲心而拔苦，必與其樂；喜根以慈心而與樂，必拔其苦：皆等覺至人，與性樂而拔性苦。金剛云：我滅度一切眾生，實無眾生得滅度者。是則雖慘不慘，雖喜不喜，是故於此慈悲，無不稱王，而得自在也。
觀解者，觀一念心性具十界：九界為苦，常慘欲拔之；佛界為樂，常喜欲與之。性之苦樂，何須與拔，即拔無拔，即與無與，故常與常拔，常拔常與，一心三觀，自在稱王。
菩薩度脫眾生，常以八音四辨，隨眾生具四教機，而為說頓漸偏圓之法，其諸功德，無不具足，惟此菩薩，志在辨才音聲，以作佛事，故偏受此名。
此菩薩之名，既與楞嚴經同，應約彼經菩薩自陳圓通得名之所自釋之。經云：虛空藏菩薩白佛言：我於如來定光佛所，得無邊身，爾時手執四大寶珠，照明十方微塵佛剎，化成虛空。又於自心現大圓鏡，內放十種微妙寶光，流灌十方，盡虛空際諸幢王剎來入鏡內，涉入我身。身同虛空，不相妨礙，身能善入微塵國土，廣行佛事，得大隨順。此大神力，由我諦觀四大無依，妄想生滅，虛空無二，佛國本同，於同發明，得無生忍。佛問圓通，我以觀察虛空無邊，入三摩地，妙力圓明，斯為第一。不相妨礙已上之文，敘所證之體也。身能善入下四句，敘所起之用也。其大體大用如此，非等覺至人近無等等佛自在慧，安能臻此？
觀解者，觀心十界具三世間五陰國土，所有四大，全體照明，即四大寶珠等。一心十界，彼彼互融，即又於自心現大圓鏡等。其間依正二報，重重無盡，即諸幢王剎來入鏡內等，一一會而觀之可知。
執寶炬菩薩、寶勇菩薩、寶見菩薩、
炬能照明，所以破自他無明之幽暗也。勇以自利兼人，精進勇猛而無懈怠也。見以自見佛性，亦以之見人之性，俾自他皆離苦而得樂也。皆名寶者，莫不妙證一體三寶，世出世間，為無有上也。
觀解者，一心三止觀，明如寶炬，能破自他無明之暗也。照明三惑即三佛性，直往而無懈也。三種止觀，見自心性即佛性也。
帝網菩薩、明網菩薩、
帝網者，天帝釋因陀羅網也。網以如意摩尼寶珠為之，表光明普照重重無盡。梵網云：佛教門亦復如是。今明菩薩所悟所證心地法門，性之所具三千之法，一一照明，如因陀網，彼彼互遍，重重無盡也。明網菩薩亦復如是。
觀解準義可知。
無緣觀者，中道妙觀，觀己界佛界皆具中實法性，絕待對，非有無，即以之而發無緣四弘，即以之而修無緣三觀，即以之而化度眾生，皆歸之無緣而已。
觀解準義可知。
慧積，猶法華之智積也。積，聚也，三智三慧積聚，而能照明三德，照破三惑，照聚三身，正以三身皆有積聚之義故也。
觀解者，以三觀而觀三諦，照明三種惑結，故名慧積。
以出世法寶，勝一切世間，使其先獲世寶，而後獲出世間大寶，即大寶法王也。
觀解者，所觀理境，如如意珠，無能勝者，復能勝一切世出世間，能如是觀，即成佛道。
天已為尊，天中之王，尊之更尊，天已自在，天中之王，復更自在，菩薩悟第一義天，已為諸法之尊，今為法王之子，可謂世間尊，於一切諸法，大得自在者也。
觀解者，觀三諦一心具足，已悟第一義諦中天，然而又能觀性具二十五有之眾，一一稱性微妙，了無惑染生死之相，可謂於法得自在者也。
菩薩壞魔而有四義：有壞、有不壞、有不壞而壞、壞而不壞。壞如釋迦成道，降壞魔怨。不壞如首楞三昧經，知魔界如、佛界如，若魔界如即佛界如，一如無二如，則佛界無所取，魔界無所舍，此觀魔即佛，不必壞魔也。不壞而壞者，亦如首楞三昧，如來說此法時，天魔皆被五縛是也。壞而不壞，如此經所說，持世菩薩為天魔所惑，維摩降之為乞天女，為其說以法樂自娛，復以無盡燈化之，後悉皆受化，竟還其女，使之自便，此即壞而不壞也。今稱壞魔，是亦壞而不壞也。
觀解者，觀一念九法界即空、假、中，則壞也；修惡即是性惡，不壞也；無修惡可論，不壞而壞也；壞而不壞，亦在其中。
金剛云：一切有為法，如夢幻泡影，如露亦如電，應作如是觀。電喻諸法無所得，明矣。又云得者，蓋此菩薩已證入無所得法中，於無可得中，吾故得之，故名電得菩薩也。金剛云應無所住而生其心是也。
觀解者，觀一念諸法，四性推之，了無所得；雖無所得，本有佛界之樂，吾欲得之，本有九界之苦，吾欲拔之，是為觀心電得也。
義、觀，俱準法自在王菩薩說。
圓教初住菩薩，已分證清凈法身，第是素法身，未有莊嚴，故須修種種而莊嚴相好以成報身，報智契法，而後可以垂應。此菩薩勤於功德嚴身，故偏受其稱也。準佛果莊嚴，皆有相因相業，法華云如其所得法，定慧力莊嚴是也。蓋功言其力，德言其用，謂菩薩功德皆有破惡生善之力用故也。
觀解者，所觀之境，即法身德；能觀之觀，即般若德；觀成破惑，即解脫德；勤修觀智，即功德相嚴也。
義、觀，俱準嘆德，演法無畏，猶師子吼中說。
雷音菩薩、山相擊音菩薩、
雷音者，菩薩說法音聲，如娑竭龍王之將降大雨，必先震雷音於大千世界，俾一切眾生預知嚴戒，然後降以大雨，俾三草二木、百谷苗稼有所增長。菩薩亦然，將欲降大法雨，必先震以法音，俾三草二木之機，百谷苗稼之眾，各遂生長也。
山相擊音者，夫山體常靜，靜則不擊，不擊則無音，故經云：毀譽不動如須彌。論語云：仁者樂山。又曰：仁者靜。山之不動不擊明矣，然而有三因緣故，使山能動。曷為三？一者、劫壞之時，有毗嵐風，能擊須彌，令如微塵；二者、大樹緊那羅王奏樂之時，大海波濤洶涌，須彌七金為之坪壒，動則必擊，擊則有音；三者、成道之人，并佛神力，能令大千地皆震動，而有六種，則須彌亦為涌沒。菩薩破惑說法亦復如是，初喻破見思，說真諦法；二喻破塵沙惑，說俗諦法；三喻破無明惑，說中道法。
觀解者，修三種觀，於一心中破三種惑，顯三諦理，即山相擊音也。又前雷音觀解者，觀一念心具十法界，惑破界顯，即雷音霈雨，三草二木等，各得增長也。
香象菩薩、白香象菩薩、
涅盤明三獸渡河，謂象、馬、兔，兔浮水面，馬得其中，象直到底，喻三乘人證法而有淺深，惟菩薩證窮源徹底。於諸象中而香象為勝，若白香象，又其勝也，喻菩薩中此為最大，而白香象，又菩薩中之摩訶薩也。
觀解者，圓人觀三諦理，如香象之窮源到底，而又觀一即一切，一切即一，乃觀中大之又大者也。
常精進菩薩、不休息菩薩、
菩薩勇於上求佛道，下化眾生，常勤精進而無休息；至於雖成佛道，猶帶果以行因，眾生不成佛，誓不取泥洹；此二大菩薩之填無作四弘誓愿海之無盡也。
觀解者，圓觀性具，觀本有佛界，有樂之可與，上求佛道也；本有九界苦之可拔，下化眾生也；念念進趣而不雜不退，無有已時，即常精進不休息也。
六道於生而有生，則不得其妙也；二乘於生而不生，亦不得其妙也；惟菩薩於六道之生而無生，於二乘不生而有生，生而無生，無生而生，生化兩冥，是故稱為妙生焉。
觀解者，空觀伏破見思，於生而無生也；假觀伏破塵沙，於不生而熾然生也；中觀伏破無明，生而無生，無生而生，生化兩冥也。
菩薩以萬行因華，莊嚴報身，以合法身，然後從法報之本而垂應跡，是則華嚴者，一切等覺菩薩之要事。今此菩薩獨得受稱，可謂得其綱領者也。
觀解，萬行因華者，入假觀也；報智者，空觀也；二觀合而莊嚴中觀，即華嚴菩薩也。
天臺大師觀音玄義，釋觀世音菩薩名云：觀者，能觀之觀也，能所圓融，有無兼暢，照窮正性，察其本末，故稱觀也。世音者，所觀境也。境萬像流動，隔絕不同，類音殊唱，俱蒙離苦，菩薩弘慈，一時普救，皆能解脫，故曰觀世音。此即境智雙舉，能所合標也。
觀解，應引楞嚴經菩薩自陳圓通：初於聞中，入流忘所，所入既寂，動靜二相了然不生，如是漸增，聞所聞盡，盡聞不住，覺所覺空，空覺極圓，空所空滅，生滅既滅，寂滅現前。即觀世音也。
思益云：我投足之處，震動三千大千世界及魔宮殿，故名大勢至。
觀釋者：三止為足，投三二、贊嘆。初有六：初、大眾圍繞；二、為眾說法；三、佛現勝身；四、長者獻蓋；五、佛示神變；六、眾嘆希有。
彼時，佛與無量百千之眾恭敬圍繞，
庵園會眾，有常隨同居者，八千比丘是也；有一時云集者，八部與長者子等是也；有居兩間乍住而乍來者，諸菩薩眾是也。是諸大眾，無分圣凡，罔間黑白，同居一變現土，同為一圓頓機，同感一尊特佛，同聞一圓頓法，同獲一圓頓益，此一經之大旨也。
觀解者，觀一心性具佛界，居於性具九界之中，各各互具，重重無盡，即佛與百千之眾恭敬圍繞也。
而為說法。
而為說法者，如靈山之將說法華，先說無量義經以為發起，蓋法華明會無量以為一，故無量明開一以為無量。天臺大師云：開為合序，如世算法，先乘而後除也。此經亦然，將說圓頓宗旨，故先說法以為發起。經必有之，特譯人略爾，以圓頓而發起圓頓，不卜可知。
觀解者，一心三觀，觀於性具法門，即佛為大眾而說妙法也。
譬如須彌山王顯于大海，安處眾寶師子之座，蔽於一切諸來大眾。
肇公曰：須彌山，天帝釋所住金剛山也，秦言妙高，處大海之中，水上方高三百三十六萬里。如來處四部之中，威相超絕，光蔽大眾，猶金山之顯溟海者也。
燈曰：佛有三身，曰法、報、應。法、報二身，佛自受用，置而未論，惟論應身，有勝劣不同：勝應如華嚴千丈，劣應如阿含丈六。此之二應，既全法報而起，乃全應而為法報，如全水以為波，乃全波而即水，不二而二，二而不二者也。又於二應，分常不常：劣應則常，勝應則不常。如華嚴三七，應則不常；鹿苑八十，厥應則常。故常則不現，不常則現，此理數之必然，無足以語言諍也。
又於劣應覩乎勝身，有須現、不須現。如華嚴及與此經等，乃須現者也。若於法華及與金光，如龍女所覩，龍尊所見，以機圓故，即劣覩勝，故於言中示妙，而云微妙法身，具相四八，諸佛清凈微妙寂滅。今經相好，乃屬須現，故曰譬如須彌山王顯于大海，安處眾寶師子之座，蔽於大眾。此與華嚴須彌山王之身，胡以異乎？惟其身宜須現，是以依報亦宜須現。下文云：於是佛以足指按地，即時三千大千世界若干百千珍寶嚴飾，譬如寶莊嚴佛無量寶莊嚴土，一切大眾嘆未曾有，而皆自見坐寶蓮華。正以舍利弗小乘之機，不能即劣覩勝，故疑此土以為不凈。若螺髻梵王，所謂：我見釋迦牟尼佛土清凈，譬如自在天宮。此以機圓，不須現而能即劣覩勝故也。
觀解者，觀心即中是法身，觀心即空是報身，觀心即假是應身，觀假即中是現勝應身，觀假即空是現劣應身，觀假雙即空中，即現丈六合身。
爾時，毗耶離城有長者子，名曰寶積，與五百長者子，俱持七寶蓋，來詣佛所，頭面禮足，各以其蓋共供養佛。
肇公曰：寶積亦法身大士，常與凈名俱詣如來，共弘道教。而今獨與五百人詣佛者，將生問疾之由，啟茲典之門也。天竺貴勝行法，各別持七寶蓋，即以供養佛。
五、佛示神變二：初、所變蓋體佛之威神，令諸寶蓋合成一蓋，遍覆三千大千世界，
什公曰：現其神變，其旨有二：一者、現神變無量，顯智慧必深；二者、寶積現其所珍，必獲可珍之果，來世之所成，必若如此之妙，明因小而果大也。
二、蓋中所現四：初、現世界而此世界廣長之相悉於中現。
肇公曰：蓋以不廣而彌八極，土亦不狹而現蓋中。
又此三千大千世界諸須彌山、雪。法緣慈蓋，其所覆者，在於聲聞、緣覺兩界。無緣慈蓋，其所覆者，在於菩薩與佛兩界。又此十界所被之機，雖皆寓於五道，實寓於人法界者多，故佛示生，常在於人道也。第此三慈，本是一體，用之雖有專門，實乃舉一而即三，言三而即一。以是而言，則獻蓋一序，所關非細，其中義意，誠為經緯全章，組織始末，釋者應提其綱領，撮其網目，攢聚於此，庶聞是經而思其義，未修其慈者，有所適從焉。
今約此開章為八：一、明悲田五蓋；二、明敬田三身；三、明惑性相即；四、明理性融通；五、明慈因三智；六、明果德三慈；七、明慈體三德；八、明慈用三脫。此之八義，體順四弘。蓋菩薩四弘誓愿，依四諦境立：
一、依苦諦境，立一誓愿：眾生無邊誓愿度。今五百長者子，表五道眾生，即苦諦境，欲除苦果，莫先斷因，五蓋即苦因也，能表用蓋復順慈義，故是初愿。
二、依集諦境，發一誓愿：煩惱無數誓愿斷。今五百長者子，知五蓋等煩惱其性本空，即是菩提，故即以五蓋散之於空，供養於佛。佛知其意，即以威神，令諸寶蓋合成一蓋，遍覆大千，能表用蓋復順慈義，故是次愿。
三、依道諦境，立一誓愿：法門無量誓愿學。
四、依滅諦境，立一誓愿：佛道無上誓愿成。今回生緣、法緣之慈，以向無緣之慈。因地三慈，即道諦也；果德三慈，即滅諦也。能表用蓋復順慈義，故是三、四兩愿。
此之四弘，方是發僧那於始心，下從體起用，正是終大悲於赴難。今順此義釋之為八：初、明悲境五蓋，是為入不二法門。則以中道而為入不二法門，即中智也。不眴菩薩曰：受、不受為二。若法不受，則不可得；以不可得，故無取、無舍、無作、無行，是為入不二法門。即以真諦而為入不二法門，即空智也。寶印手菩薩曰：樂涅盤、不樂世間為二。若不樂涅盤、不厭世間，則無有二。是為入不二法門。即以真俗二諦而為不二法門，即空、假并行之智也。是故會而歸之，無非觀智；回而向之，罔匪慈因。
今五百長者子示跡五道，慈屬生緣，既是圓修，假即空中，是故以五百寶蓋散之于空，以供養佛：散之於空，則生緣之假，即法緣之空；以供養佛，則即生、法二緣之假空，即無緣之中，乃即事而為理，回因以向果也。夫中空二慈之蓋，本也；生緣五百之蓋，跡也。非中空二慈之本，無以垂生緣假蓋五百之跡；非假蓋生緣五百之跡，無以顯中空二慈之本。迷者執跡以忘本，悟者達本而即跡，本跡雖殊，不思議一也。
六、明果德三慈者，前明慈因三智因也，今明果德三慈果也。夫果德三慈，理本具足為因，三惑覆而不顯，是故菩薩先修假慈，破去塵沙，而生緣之慈顯；次修空慈，破去見思，而法緣之慈顯；次修中慈，破去無明，而無緣之慈顯。此三慈名出智論，而義備今經，但與之開合有異耳。智論則合三十慈而為三，此經則開三慈而為三十：
一、開無緣為十四：一、真實慈，如寔觀眾生故；二、寂滅慈，無所生故；三、等慈，等三世故；四、不二慈，內外不合故；五、不壞慈，畢竟盡故；六、堅固慈，心無毀故；七、清凈慈，諸法性凈故；八、無邊慈，如虛空故；九、如來慈，得如相故；十、佛慈，覺眾生故；十一、自然慈，無因得故；十二、菩提慈，等一味故；十三、大悲慈，導以大乘故；十四、安樂慈，令得佛樂故。
開法緣慈為七：一、不熱慈，無煩惱故；二、無諍慈，無所起故；三、阿羅漢慈，破結賊故；四、無等慈，斷諸愛故；五、無厭慈，空無我故；六、深心慈，無雜行故；七、無誑慈，不虛假故。
開生緣慈為九：一、菩薩慈，安眾生故；二、法施慈，無遺惜故；三、持戒慈，化毀禁故；四、忍辱慈，護彼我故；五、精進慈，荷負眾生故；六、禪定慈，不受味故；七、智慧慈，無不知時故；八、方便慈，一切示現故；九、無隱慈，直心清凈故。
今如來以神變之力，令諸寶蓋合成一蓋，遍覆三千大千世界：五百寶蓋，表生緣慈也；合成一蓋，表法緣慈也；遍覆三千大千世界，表無緣慈也。非無緣、法緣二慈之本，無以垂生緣五百之跡；非五百生緣之跡，無以彰無緣、法緣之本。迷者忘本以執跡，悟者即跡而達本，本跡雖殊，不思議一也。合而同之，則非五百長者三智之因，莫回釋迦如來三慈之果；非釋迦如來三慈之果，莫攝五百長者三智之因。因與果而交涉，感與應而道交，此維摩詰不思議解脫經之所由說也。
七、明慈體三德者，夫無緣慈體即法身德，亦以遍覆三千大千世界表之；法緣慈體即般若德，以合成一蓋表之；生緣慈體即解脫德，以五百寶蓋表之。而此三德，有正報、依報。約正報，則佛之三身；約依報，則佛之寂光妙土。亦兼得報土、應土，如來正報三身者，觀經疏云：法身者云云；報身者云云；應身者云云。如：爾時，世尊問維摩詰：汝欲見如來，為以何等觀如來乎？夫阿閦如來應身也，而維摩了達此應即法即報，故對之曰：如自觀身實相，觀佛亦然。觀身，觀自己色身即實相法身，如來豈不然乎？故曰觀佛亦然。由是推廣其義云：我觀如來，前際不來，後際不去，今則不住。不觀色，不觀色如，不觀色性；不觀受、想、行、識，不觀識如，不觀識性。夫色，應色也；色如，報智也；色性，法身之性也。此又不惟三身而等觀，亦乃三身而俱遣。又曰：非四大起，同于虛空。乃至云：不可以一切言說分別顯示。無非即應身，以明法報。至若中間而曰：不此岸，不彼岸，不中流而化眾生。則又顯言即法、報以垂應身，觀阿閦鞞佛既然，則觀釋迦如來與十方諸佛亦然。然而非法報之本，無以垂應身之跡；非應身之跡，無以顯法報之本。迷者忘本以執跡，悟者即跡而達本，本跡雖殊，不思議一也。
依報三德者，諸佛菩薩所居常寂光凈土也。常即法身，光即般若，寂即解脫，是三點伊，不縱不橫，若并別縱橫，即乖法體。如維摩詰所居方丈之室，約義而言，則三德具足，如方丈一室，即表法身常德；念今文殊大眾當來，即以神力空其室內，除去所有，表般若光德；能容三萬二千人及三萬二千師子座，表解脫寂德。故此寂光丈室，如人入薝卜林，唯聞薝卜，不嗅余香，若入此室，但聞諸佛功德之香，不樂聲聞、辟支佛香也。又此室常現八未曾有法，正以方丈之室即常寂光土故也。又約釋迦現居國土明之，舍利弗與大眾所見穢邦，應土也；螺髻梵王所見，并如來按足指之所示，現報土也；二土所依之體，及以能現之理，常寂光土也。是以寶蓋之中所現三千大千世界，并十方諸佛說法，皆於中現，正以依正交參，生佛不二，圓融無礙，俱不思議。然而非法身般若之本，無以垂解脫應身之跡；非解脫應身之跡，無以彰法身般若之本。迷者忘本以執跡，悟者達跡以得本，本跡雖殊，不思議一也。
八、明慈用三脫者，夫慈果之體，在乎三德，而慈體之用，在乎三脫。如經明不思議解脫，毛容大海，芥納須彌，如斯大用，而題為不思議解脫，果體之用，在乎解脫明矣。但解脫有三：曰性凈解脫，為法身之用；曰圓凈解脫，為般若之用；曰方便凈解脫，為解脫之用。若以當體明體用者，則性凈為體，余二為用。故釋題五重，以真性為體。今約三德，既以法身為體，則般若解脫皆為其用。若以寶蓋表之，蓋有帡幪義，表性凈解脫；蓋有除煩熱義，表方便凈解脫；蓋有致清涼義，表圓凈解脫。此正表也。若余義者，五百長者，各獻寶蓋，感之之道也；世尊受之，合成一蓋，遍覆大千，應之之道也；此可表感應不思議。令諸寶蓋合成一蓋，遍覆大千，懸處于空，不上不下，此可表神通不思議。四面懸鈴，出和雅音，此可表說法不思議。合為一蓋，而為之主，本是五百，以為之賓，此可表眷屬不思議。大千眾生蒙帡幪，除熱惱，獲清涼益，此可表利益不思議。一期表報，佛化周足矣。
問曰：此與法華跡門十妙如何同異？
答曰：不同而同，同而不同。不同者，彼明十妙，此明八不思議，故不同也；同者，立名雖則有異，約義略亦相齊。如此中第三、明惑性相即，第四、明理性融通，可當玄文第一、境妙；此中第五、明慈因三智，可當玄文第二、智妙；此中第一、明悲境五蓋，第二、明敬田三身，可當玄文第三、行妙；此中第五、明慈因三智，第六、明果體三慈，可當玄文第四、位妙；此中第七、明慈體三德，可當玄文第五、三法妙；此中第八、明慈體三用，可當玄文第六、感應妙，第七、神通妙，第八、說法妙，第九、眷屬妙，第十、利益妙。同而不同者，彼明法華開權顯實，故立十門，以該心、佛、眾生三無差別，各各具足相待絕待二妙。此經方是方等，為實施權，彈偏斥小，嘆大褒圓，為法華作弄引之時，不惟法相分滿不同，亦乃義理顯密小別，然而妙即不思議，不思議即妙，亦不同而同也。
今先明感應不可思議者，夫用者，應也，應非感不赴；感者，機也，機非應不關。如五百長者，各獻寶蓋，感也；佛以神力，令諸寶蓋合成一蓋，遍覆大千，應也。非五百寶蓋之感而不關，非如來神力令諸寶蓋合成一蓋而不應，感應道交，故得一期化法圓彰。若約當文，則以五百長者子以為感，然五百長者，不過為之發起。通而言之，則庵摩羅園眾，菩薩三萬二千，比丘八千人俱，與夫他方所來菩薩得益而去，并三千大千世界，寶蓋中現，天龍八部，皆為能感之機。雖其中間不無十界差別，觀其或種或熟或脫，莫非佛界以為緣起。若論其應，則有乎二：一、釋迦；二、維摩。以釋迦現通，維摩亦現通；釋迦說法，維摩亦說法。然而始則庵摩遣人而問疾，末則毗耶匡眾以歸園，雖其間碪椎互扣，賓主盤桓，既歸宗而有在，則惟以釋迦而為之主，為之應也。玄文所謂：如一月不降，百水不升，而隨河長短，任器規矩，無前無後，一時普現，此是不思議妙感妙應也。若約差別說者，則十界之身普應，而法華普門品開為三十二種應身，若曰應以佛身，則今釋迦牟尼佛是也；應以菩薩身，則今文殊等諸大菩薩是也；應以聲聞、緣覺身，則今須菩提等尊者是也；應以天龍八部等身，則今螺髻梵王與室中天女是也；應以天魔身，則如經說十方無量阿僧只世界中作魔王者，多是住不可思議解脫菩薩，以方便力，教化眾生，現作魔王是也；應以婆羅門等身，則如經說或有人從乞手、足、耳、鼻等，如此乞者，多是住不可思議解脫菩薩，以方便力，而往試之，令其堅固是也。應以長者、居士等身，則今維摩居士與五百長者子是也。如是應現，不一而足，然而非佛菩薩法報之本，無以示五道等眾機之跡；非五道等眾機之跡，無以顯佛菩薩法報之本。迷者忘本以執跡，悟者即跡以達本，本跡雖殊，不思議一也。又非佛菩薩界法報之本，無以垂十界應身之跡；非十界應身之跡，無以顯佛菩薩法報之本。迷者忘本以執跡，悟者即跡而達本，本跡雖殊，不思議一也。
第二、明神通不可思議者，玄文云：上辨機感，而妙理難顯，應須神通駭動，現于瑞相，密表乎理，世人以蜘蛛掛則喜事來，鳱鵲鳴則行人至。小尚有徵，大豈無瑞？以近表遠，亦應如是。纓珞云：神名天心，通名慧性。天心者，天然之性也；慧性者，通達無礙也。地持云：神謂難測知，通謂無壅礙，言異而義同也。然有六種，謂天眼、天耳、他心、宿命、身如意、無漏。如是六種，猶為統總，若約法相差別為言，則又有一為無量，無量為一，小中現大，大中現小，依中現正，正中現依等。如五百長者子獻五百寶蓋，無量也；合成一蓋，一也；令諸寶蓋合成一蓋，無量以為一也；雖合為一蓋而不壞五百之數，一為無量也；五百寶蓋各有現量，小也；遍覆大千，大也；合成一蓋，小中現大也；雖是一蓋而不妨五百差別，大中現小也；寶蓋，依報也；現諸如來說法之相，正報也；諸佛說法于蓋中現，依中現正也；佛身清凈，蓋現身中，正中現依也。此為一經神通根本，下文所說不思議解脫種種神通，皆從此中流出。
今別出其相，凡有多種，如方丈一室，能容三萬二千師子之座，其座高八萬四千由旬，而三萬二千菩薩、聲聞、天龍八部，各坐其座，即自變形為四萬二千由旬。舍利弗言：居士！未曾有也！如是小室，乃能容受此高廣之座，于毗耶離城無所妨礙，又于閻浮提聚落城邑及四天下諸天、龍王、鬼神宮殿，亦不迫迮。維摩詰言：唯！舍利弗！諸佛菩薩有解脫，名不思議，若菩薩住是解脫者，以須彌之高廣，內芥子中，無所增減，須彌山王本相如故。而四天王、忉利諸天，不覺不知己之所入，唯應度者，乃見須彌入芥子中，是名不可思議解脫法門。并前方丈容座，皆是小中現大。又以四大海水入一毛孔，不嬈魚、鼈、黿、鼉水性之屬，而彼大海本相如故，此為正中現依，亦為依中現正。又舍利弗！住不可思議解脫菩薩，斷取三千大千世界，如陶家輪，著右掌上，擲過沙世界之外，其中眾生不覺不知己之所往；又復還置本處，都不使人有往來想，而此世界，本相如故，此為去取自在。
又舍利弗！或有眾生樂久住世而可度者，菩薩即演七日以為一劫，令彼眾生謂之一劫；或有不樂久住而可度者，菩薩即促一劫以為七日，令彼眾生謂之七日，此為能延能促。又舍利弗！住不思議解脫菩薩，以一切佛土嚴飾之事集在一國，示于眾生，此為能聚能集。又菩薩以一佛土眾生，置之右掌，飛到十方，遍示一切，而不動本處，此為動而不動，不動而動。
又舍利弗！十方眾生供養諸佛之具，菩薩于一毛孔皆令得見，此為能具能現。又舍利弗！十方世界所有諸風，菩薩悉能吸著口中，而無所損壞，諸樹木亦不推折，此為即動而安。又十方世界劫盡燒時，以一切火內于腹中，火事如故，而不為害，此為即危而安。又于下方過河沙等諸佛世界，取一佛土，舉著上方過河沙無數世界，如持鍼鋒舉一棗葉，而無所嬈，此為去取稱性，而施設無跡。
又舍利弗！住不可思議解脫菩薩，能以神通現作佛身，乃至轉輪王身，此正應十界等身也。十方世界所有眾生聲，上、中、下音，皆能變之，令作佛聲，演出無常、苦、空、無我之音，及十方諸佛所說種種之法，皆于其中，普令得聞，前之種種，皆形之神通，此為聲之神通，種種變化不可思議也。
又如欲致香飯以飯大眾，於是，維摩詰不起於座，居眾會前，化作菩薩，相好光明，威德殊勝，蔽于眾會，而告之曰：汝往上方世界分，度四十二河沙佛土，有國名眾香，佛號香積，與諸菩薩方共坐食。汝往到彼，如我辭曰：維摩詰稽首世尊足下：致敬無量，問訊起居，少病少惱，氣力安不？愿得世尊所食之余，當于娑婆世界施作佛事，令此樂小法者得弘大道，亦使如來名聲普聞。
時化菩薩即於會前，昇于上方，禮彼佛足，具述致敬借飯之辭。彼化菩薩既受鉢飯，與彼九百萬菩薩至維摩舍。維摩詰即化作九百萬師子之座，諸菩薩皆坐其上，與諸大眾同食香飯云云。此為即遠而近，即小而大，即少而多，即粗而妙之神變也。又欲與文殊同往佛所，即以神力持諸大眾并師子座，置于右掌，往詣佛所。又以右手斷取妙喜世界，置于此土等，皆不思議之神變也。
或問曰：此經神變，所說何多？
答曰：此經說在方等，正彈偏斥小，嘆大褒圓之時，而聲聞于昔阿含已得道果，但念空、無相、無作，而于菩薩游戲神通凈佛國土，不生一念好樂之心。是以此經發起，即以寶蓋現通為事，開章即以凈佛國土為請，正欲違其宿心，斥其小行，令其恥小慕大，得生酥益，以作法華開權顯實之弄引，故神通凈土，偏其多也。是以是時大迦葉聞菩薩不可思議解脫法門，嘆未曾有，謂：舍利弗！譬如有人于盲者前現眾色像，非彼所見。一切聲聞聞是不可思議解脫法門，其誰不發阿耨多羅三菩提心？我等何為永絕其根？於此大乘，已如敗種。一切聲聞聞是不可思議解脫法門，皆應號泣，聲震三千大千世界。此正方等彈偏斥小，嘆大褒圓，令聲聞得恥小慕大之益也。然而非不可思議解脫之本，莫能施種種不思議神通之跡；非不思議神通之跡，無以彰不可思議解脫之本。迷者忘本以執跡，悟者即跡而達本，本跡雖殊，不思議一也。
三、說法不思議者，此門與前神通有離合兩意，離而言之，自有眾生因神通形益而得度者，如經明芥子內須彌山，乃云：唯應得度者，乃能見之。即其義也。又如現相辟支，不能說法，惟現神通，令人得益，亦其類也。自有眾生必因聞法獲聲聞益而得度者，此如常途，今則合以明之。先既以神通駭動，發其欣樂，今則次以智辯宣揚，逗其所宜。猶如龍王降雨，必先靄以慈云，震以戒雷，俾三草二木先獲蘇息，而翹然顒聳，然後雨以法雨，率土充洽，上、中、下根各得增長。佛法亦然，故次神通，而明說法也。余時說法，固無暇論，此經說在方等，得對半說滿，彈呵褒嘆之正，雖曰說滿，而圓頓居多，雖專圓頓，而亦不妨兼通兼別。如三十二菩薩各說入不二法門，文殊、維摩固是圓頓，其余菩薩豈不亦兼通別？
又如寶積偈云：說法不有亦不無，以因緣故諸法生，無我無造無受者，善惡之業亦不忘。此追贊圓頓之法也。始在佛樹力降魔等，此追贊阿含時所說小乘之法也。佛以一音演說法，眾生隨類各得解等，此則正贊方等時，四教并談，頓、漸、秘密、不定同舉也。大師演華嚴日譬云：次照平地，影臨萬水，逐器方圓，隨波動靜，示一佛土，令凈穢不同，示現一身，巨細各異。一音說法，隨類各解，恐畏歡喜，厭離斷疑，神力不共，故見有凈穢，聞有褒貶，嗅有薝卜不薝卜，華有著身不著身，慧有若干不若干。此喻正譬方等示土現身神通，說法種種不同也。
又如佛為寶積說佛國凈土之行，總說則眾生之類是菩薩佛土，別開則有三心二十行。三心者：一者、直心；二者、深心；三者、大乘心。二十行者：則六度、四無量心、四攝法、方便、三十七品、回向、說除八難、自守戒行、十善，乃至云：若菩薩欲得凈土，當凈其心；隨其心凈，則佛土凈。論凈佛國土之行，四教菩薩皆能修之，三藏菩薩事六度行，修在阿含，既未破惑，猶落愛見。今在方等正對半說滿，則三心二十行，通通別圓，三教菩薩皆能修之，惟此心行，能解即空，則判入通教，能解但中，則判入別教，能解圓中，則判入圓教。又如，維摩詰因以身疾，廣為說法，初說身之過患，此亦四教通觀之境，至云諸仁者！此可厭患，當樂佛身。所以者何？佛身者，即法身也，從無量功德生等，所列種種功德，會而歸之，亦通四教。今在方等，既對斥事度，則修通後三，亦可知也。
又如諸，呵舍利弗云：夫宴坐者，不于三界現身意，是為宴坐。以至心不住內外，是為宴坐。此雖以圓呵小，義亦通於通別。若曰于諸見不動，而修道品；不斷煩惱，而入涅盤，此則的以圓頓而對呵于小乘也。如是種種，不能枚舉。至于呵彌勒云二十五法是菩提，為光嚴童子說三十二道場，雖是圓頓，義亦兼乎通別。至于呵持世，而降伏天魔，為諸魔女說無盡燈法門，此則以圓呵偏，以成圓頓，化魔為佛，舉此為例，余不繁列也。夫圓法，本也，余教，跡也。始則為實以施權，終則會權以歸實，迷者忘本以執跡，悟者即跡以達本，本跡雖殊，不思議一也。
四、明眷屬不可思議者，法華玄義明六種眷屬，此經亦具有之，今出其相：一、理性眷屬，經云一切眾生皆如，乃至彌勒亦如是也。二、業生眷屬，如來先世曾為結佛性緣種，世世成之、熟之、度之、脫之，直于此世，或聞說得道，如常隨之眾，為法親內眷屬，或未得道，預會俗眾，為外眷屬。三、愿生眷屬者，先世結緣雖未斷苦，愿生內眷屬中，或怨家等，因之受道。若得道者，成內眷屬；不得者，成外眷屬。如余經所說，有調達等緣是也。四、神通眷屬者，若先世值佛，發真見諦，生猶未盡，或在上界，或在他方。今佛分段作佛，或以愿力，或以通力，來生下界，與他方菩薩來此毗耶離，聞法獲益而去，如香積佛國諸來菩薩等是也。五、應身眷屬者，或同佛究竟法報二身，而起應身，如文殊是龍尊王佛，維摩是金粟如來是也。或等覺菩薩等，從分真法報二身，以起應身，如彌勒等是也。或為熟他，或為自熟，或為本緣，皆名應身眷屬。六、明法門眷屬者，此如普現菩薩問凈名：居士！父母、妻子、親戚、眷屬、吏民、知識，悉為是誰？奴婢僮仆、象馬車乘，皆在何所？凈名答云：智度菩薩母，方便以為父，一切眾導師，無不由是生。法喜以為妻，慈悲心為女，善心誠實男，畢竟空為舍。弟子眾塵勞，隨意之所轉，道品善知識，由是成正覺。此法門眷屬也。諸經流類至多，學者可以意得也。此中若論本跡者，應身眷屬，則以法報為本，應身為跡，然非本無以垂跡，非跡無以顯本，迷者忘本以執跡，悟者即跡以達本，本跡雖殊，不思議一也。余三則以宿種為本，現行為跡，亦本跡雖殊，不思議一。
第五、明利益不可思議者，諸佛所為，未嘗空過。釋論云：佛入王三昧，前放光度前者，後放光度後者，譬如網魚前獲後獲，見光聞法，皆不唐捐。今經云法寶普照，而雨法雨，即身、口兩益也。寶積長者云：大圣法王眾所歸，凈心觀佛靡不欣，各見世尊在其前，斯則神力不共法。此言各隨宿根以見佛身有不同也。又云：佛以一音演說法，眾生隨類各得解，皆謂世尊同其語，斯則神力不共法。此言眾生各隨宿根聞法不同也。又云：佛以一音演說法，眾生隨類各得解，普得受行獲其利，斯則神力不共法。此言見身聞法各隨根器而獲利益不同也。又云：佛以一音演說法，或有恐畏或歡喜，或生厭離或斷疑，此則神力不共法。此言所獲之益種種差別也。或有歡喜，即世界悉檀，得歡喜益；或有恐畏，即為人悉檀，拳拳秪畏，力行其善，得生善益；或生厭離，即對治悉檀，得對治法，厭離煩惱，獲破惡益；或斷疑者，斷去惑疑，得入第一義諦理益。此之四悉，義關四教。此經對半說滿，對藏說通、別、圓三教。又有于方等時新入藏者，應得小益。須知此經論益，有顯、密兩意：
顯意者，如說竟，求聲聞三萬二千諸天及人，知有為法皆悉無常，遠塵離垢，得法眼凈。八千比丘，不受諸法漏盡意解。此聞大悟小，得藏、通兩教之益也。如，維摩詰為諸問疾如應說法，令無數人皆發無上道意，此得圓頓發心之益，亦兼前二教之益。又如維摩詰為目犍連說法時，八百居士皆發無上道意；又維摩詰為須菩提說法時，二百天子得法眼凈；又維摩詰為羅睺羅說法時，三十二長者子皆發無上道意；又為彌勒菩薩說法時，二百天子得無生忍；又為光嚴童子說法時，五百天人皆發無上道意；又為魔女說法時，令萬二千天女發無上道意；又為善德長者說法時，令城中一最下乞人發無上道意；又文殊將眾入凈名室聞法覩變時，其中八千天子，皆發無上道意；又說是時，五千菩薩皆入不二法門，得無生忍；又，說娑婆十事善法等時，百千天人皆發無上道意，十千菩薩得無生法忍；乃至佛說此經已，一切大眾皆大歡喜，總得歡喜益也。
密意者，傍為彈偏斥小，令諸小乘聞大不謗，聞斥不瞋，得恥小慕大益，為法華以作開權顯實方便，得轉酪以為生酥益。若以寶蓋三用，會通三益者，發無上道心，入無生忍，此獲帡幪益也；菩薩得凈佛國土，游戲神通，此獲能致清涼益也；得法眼凈，不受諸法，漏盡意解，此獲除煩熱益也。然為欲令眾生獲開佛知見大益之本，故權令獲三乘七方便利益之跡，迷者忘本以執跡，悟者即跡而達本，本跡雖殊，不思議一也。然則非三德不可思議之大體，莫能致三脫不可思議之大用，非三脫不可思議之大用，莫能彰三德不可思議之大體，體與用而俱大，理與事而皆圓，此維摩詰不可思議解脫經之所由說也。
觀解者，觀一心性具五道，為五道悲境，誓愿拔之，即生緣慈悲，如五百長者子獻以寶蓋也；次觀之使空，與性具二乘相契，即法緣慈悲，如五百寶蓋投之于空也；觀此五道與佛性無異，眾生如，同彌勒如，即無緣慈悲，如令諸寶蓋合成一蓋也。此總觀也。若別觀者，觀五道因果本自無性，即是佛性，而佛界因果亦未嘗異乎五道之性，但五道之性，無苦而有苦，此苦可悲；佛界之性，無樂而有樂，此樂可敬，即悲敬一雙也。觀五道五蓋，煩惱生死即是菩提涅盤，即惑性即理性一雙也。觀一心十界即空、假、中，修之謂之三因，成之謂之三慈，即因果一雙也。觀一心即空、假、中，即是三德，而此三德具足無方大用，即體用一雙也。其中感應神通，說法眷屬利益，觀之可知。又觀解者，觀一念性具五道，而此五道為生緣慈境，即五百寶蓋也；觀之即空，即法緣慈境，即以寶蓋散之于空也；了此九界即是佛界，性具百界千如，遍歷假名、實法與夫國土，即令此寶蓋合成一蓋，遍覆三千大千世界也。