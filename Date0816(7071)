民国。法尊译述宗喀巴大师者，乃于无量劫前发菩提心，修菩萨行，资粮圆满，应正等觉；唯为化度诸难调故，于边地中现苾刍身，住持如来圣教，饶益无边有情而已。然诸劣根有情犹难信解，今以教理略明大师示现之由。大师系文殊菩萨之化身。文殊久已断尽二障，圆发二智，为七佛师；故此大师亦已成佛久矣！如文殊根本教王经中授记云：世间我涅槃，地上成空虚。汝现异生身，行诸佛所行。彼时雪山中，有极喜兰若。此中记莂文殊示现异生之像，地在雪山之中，寺名欢喜也。今藏中有寺建自大师，故大师为文殊之化现，一证也。又空行秘密经云：曼殊师利号贤慧，增广教法甚希有。此记文殊之德号与大师同号，又一证也。又天竺月称论师授大明杜鹃论师记云：至尊宗喀巴者，系曼殊师利现苾刍身，于边地中，为度生故，随意受生。汝亦生彼，如彼教行，宏广教法。云云。又提婆菩萨、佛护论师、静天论师，皆现彼论师，前为授记云：于边地中有至尊宗喀巴曼殊师利，住持教法。汝亦是彼所化度者，应礼彼足，如教修行，修诸心要。云云。大明杜鹃论师者，即宗喀巴大师之弟子克主杰尊者是也。此中明记宗喀巴之号。又克主杰尊者前身在天竺受生，文殊菩萨现身告曰：边地众生愚蒙，不知取舍之处，实可悲愍。以无明故，趣入邪道，流转生死。我为安立彼等于解脱及一切智位故，顺其下劣意乐，现苾刍身。汝亦是我所化机故，应往生彼中。云云。又于一时，慈尊现身教云：于此赡部洲中，为欲光显释迦能仁教法，犹如日轮，故文殊化身，与大师亲来无异，汝亦应往宏彼教法。此二记莂，即为记示彼为师徒之关系。如是等教甚多，恐繁不录。
曼殊师利菩萨者，为化众生故，现为诸佛长子之身。究其实体，则成佛已久，于无量劫前平等世界中，应正等觉，号曰龙种胜佛；此为健行三摩地经中所说。于未来世当现正觉，号曰普见如来；此出宝积经中。于现在北方，过去四十二恒河沙数佛土，有世界名曰常极欢喜，爱乐殊胜，有如来应正等觉号曰胜解，极欢喜藏摩尼宝积王现在住世。彼中无有声闻独觉，唯有一乘，无余乘名，亦无老病诸苦恼事。彼如来者，莫作异念，即曼殊师利童子是也。此为指鬘经中所说。仅以如上所引经教，已足证明宗喀巴大师为文殊之化现无疑矣！
大师降生之地曰宗喀，距西宁五十余里。父名达惹哈伽炉嘣格，勇识仁和，心智明利，深心信敬师僧三宝。于诸贫乏，慈悲惠济，具足成就七功德财，日诵称赞圣曼殊师利真实名经而为常课，见诸善法，勇乐欲为。母名馨萨阿其，本性贤善，无诸谄嫉；见诸有情，舒颜正语；无依无怙，增上哀愍。或时礼敬，或时绕佛，持六字明，常恒无懈，身等三业，进修善品，远离一切女人过失。大师父母贤善如是，可谓具大善根者也。大师有兄弟六人，大师行居第四。亲里眷属，时足千人，即七族中，人亦甚众。族中全信三宝，前后出家具沙门功德者，时有其人。丙申岁底，父于梦中见一大德，以诸花鬘庄严法衣，叨利树叶，形如黄绢，以为下裙，负诸经卷，谓从中国五台来者，向汝借宿。说已即升楼上佛堂。父因平时诵曼殊名经，即便念云：为曼殊示化，我当生子，具智慧耶？又于梦中，见一金杵，光明晃耀，入母身中。意为自绿叶佛土中，金刚手菩萨所掷。醒时即念：我当生子具势力耶？又母梦中见有平原，诸花遍布，有千女人敷坐其中。自亦处内，见自东方来一白色童子，手执净瓶；自西来一红色童女，右持孔雀翎羽，左执一大明镜。其童子指诸女人，问童女曰：此可否？此可否？其童女则于诸余女人各说一种过失而答之。其后童子以指指其母问曰：此可否？童女欢颜答曰：可。时童子即告母曰：若如是者，汝当沐浴。即以瓶水注其顶上，口念浴佛等偈，颂而浴之。自亦觉自身离诸垢秽，安乐非常。醒已，其身轻利，其心快然。便起疑念：梦中所梦，为何相耶？又父及邻舍诸人，于其梦中，见诸僧众，从拉萨迎请释尊像，置于父舍。又诸画中，三光同现，或雨妙花，或焚妙香，或虚空中，奏诸音乐，或地震动，如是种种希有瑞相，诸人所共知也。
次丁酉正月初十日夜，母于梦中见无量不可思议僧俗男女，擎持种种幢幡乐具，口云迎接观音菩萨。其母周观四方而无所见。次仰视空中，见于云中有一金身，高大如山，光明如日，照一切处，宣诸法音。复有众多天子天女，庄饰圆满，前后围绕，渐次下降，身亦渐收，至其顶时，量仅搩手，形极端严，入己身中。次诸围绕，及诸迎者，亦入自身。更有诸余见闻有情，礼拜旋绕，供养称赞。从明日后，智识澄利，快愈常时，一切时中，任运于身，珍重爱护，清净梵洁。此即大师入胎之晨，亦即释迦能仁于宝罗筏城现大神通，降伏六种外师，受四大王供，世尊现身遍四王天乃至有顶，令诸见者，及闻法众，皆发无上阿耨多罗三藐三菩提心之纪念日也。
其梦相中执瓶童子、持镜童女者，后谓观音及度母是也。次入胎已，满九月十日之后，邻降诞时，其母梦中，见僧众等持诸供具，谓往供养供堂，问云供堂何在？语未已，昔所见之白色童子已来，由手执一水晶钥匙，答云供堂在此。即于母之胸中启一黄色小户，自内取出前次入内之金身，其身稍粘垢染。前见之红色童女亦至，洗以瓶水，拭以雀羽，复以梵语种种赞咏诸供养者，供养彼身。大师之母从梦觉已，时为明相初出，明星现时，安然降诞。其诞生之次日，于彼境中有一修怖畏金刚得成就之喇嘛，号曰义成宝，彼以通力了知，即以甘露丸药和合食物而为丸，及一有加持之怖畏金刚圣像等，使一具戒清净近住弟子送来庆贺。后时其父于彼喇嘛，问其所以。告曰：我前于梦中本尊现身，我祈其加持，并请数数示现。本尊即面向宗喀，告曰：明年此时我来此处，于此中间汝可安乐而住。说已而去。醒觉后未解所说，遂入定观之，当时现生者为汝子耳。此亦足证大师即文殊化身而无疑也。
大师生已，截脐带时，滴血于地，任运生一白栴檀树。于树叶上，或有狮吼佛形像，或有曼殊五字咒文，渐满亿万，遂名其树曰嘣栴檀。后于彼建寺，亦号嘣。二字分读，前字音姑，译曰身；后字音崩，译曰亿。二字合时，即变音为嘣，译曰十万身像。诸不善藏文之发音者，或曰古母巴，误也。此寺之主持喇嘛为大师父亲之转身，即现住北平雍和宫之阿嘉胡都克图是也。现在此种瑞应事迹，犹可朝观，勿容疑也。
大师顶圆如盖，额形开广，眉目秀丽，玄丹丰裕，耳肉长垂，肢节充整，诸根明利，肌肤洁白，世人见者无不称悦。虽在童年，远离愚童之恶风，厌离放逸之俗习。于诸恶行，本性严慎。见诸有情，爱语庆问。舒手将护，施诸贫匮。悲愍实语，安慰无依。智慧深渊，唯法是求。如是种种诸菩萨行，犹如儿童吸饮母乳，无待师诲，任运而趣。总之身语意行，唯妙离恶，地上大士欲隐反显。故时世人，皆共唱言：此若非佛，定是大地菩萨，为利益众生，住持圣教而来应化者也。
大师舍家出家，入佛教门，渐次游行求闻思等。本生论云：居家如牢狱，永不思安隐，或贫或富贵，居家如大病。又云：若行正法失家业，若住俗舍何成法，正法事业极寂静，家业须以喧杂成，既与正法有相违，欲利益者谁贪着？大师亦观家如牢狱、火坑、蛇穴，常欲出离，祇以幼稚，未能如意。
己亥年，师三岁时，有迦玛巴游戏金刚，应元顺帝之请，自藏来内地，道经师处，为师授居士五戒，赐号庆喜藏。更授记云：此童子后往藏中，住持正法，犹如第二能仁也。
于斯年中，父请义成宝大师来家。义师多施资财，告其父曰：唯愿汝将儿惠我。父如师教，将儿奉施。自此以后，乃至未入藏前，皆在义成宝大师该依止而住。师初至彼处，应诵习之诸经，未待师授，仅以智力思察，诵读如流，全无碍滞。当未出家前，义成大师即令入怖畏金刚、胜安乐轮、欢喜金刚、金刚手等坛场灌顶，其密号曰不空金刚。是时大师即能受持一切密乘律仪，诸三昧耶，犹如目珠，防护无犯。得灌顶后，未出家前，随将胜乐轮喜金刚、阎曼德迦等仪规，受持于心，数修胜乐，毫无懈怠。其余之本尊瑜伽、念诵次第等，同时具行。又如师所教，修曼殊心咒五字明多次。时所居室中石上，多现五字明之字迹，宛如写成。至癸卯年七岁时，两臂之金刚萨埵，常于梦中示现。特有阿底峡尊者梦中常至。后师至藏时，谒尊者像，与前梦中所见无有别异。此即显示大师受持阿底峡尊者之遗教，令不隐没之前相也。师见三有，犹如电闪，刹那坏灭，无可恃依，三苦暗夜，除遣极难，覆蔽一切殊胜功德，大道有情，常迷此苦。更见出家梵行，乃释迦师子之无上胜仪，三世诸佛皆依此离而成等正觉，称赞出离，呵责居家。然我何日得出家耶？如是愿求常无间断，犹如天众趣欢喜园。次七岁时，依具足教证功德海无上无比义成大师而为亲教，显密德藏大善知识童子菩提为阿阇黎，受沙弥十戒，法号慧贤名称吉祥。于一切轻重学处，殷勤防护，离诸垢染，成妙梵行，庄严沙门，出家宏模矣！
盖义成大师早知大师当为法王，故自幼年殷勤将育，犹如培植药树嫩芽，亦如轮王爱顾长子。为令智慧开发故，传授曼殊师利及妙音天女等仪轨修法，若显若密，一无所吝，悉授与之。大师后入藏时，资粮广备。故大师常云义成大师恩德最深，虽父母之慈爱，亦不过如是而已。义成大师赴藏两次，显密教理通达无遗，特依阎曼德迦获得成就，建两伽兰教导末学。在世之时，屡现神通，记莂一切。临终之时，天乐天花，无量供养，时共见闻。于虚空中复发声云：从此去已，当往北方鼓声佛土行菩萨道。云云。
大师复作是念：我今于佛善说法经中而出家已，如来所教唯有二事，谓读诵闻思及断惑修定。于二事中，闻思尤要。故应先依诸善知识听闻思惟，断除疑惑；然后取舍修习，极善了知，渐次而行，以免谬误。若不尔者，自无知解，造次而行，犹如生盲，趣未经路，不仅不至所欲，且有险恶。故须先于显密教理学习通达，方可修习一切禅定。学习之处，亦以雪山回环，四时调序，夏无极暑，冬无严寒之地为宜。初由诸大菩萨建兴正法，次有诸善知识住持增广，乃至于今教证之流，卫藏胜地，尚有其人。故藏地修学，优美极矣！虽长途艰辛，全无怯弱，犹如萨陀波仑参访法上菩萨，不顾一切而往依止；亦如善财童子趣依南国参诸知识，不辞劳辛也。由此大师去藏之志，即行确定。尔时义成大师亦加劝励。于壬子岁，师年十六，如诸鹅王，游泳莲池，大师具足无量踊跃，发大欢喜。将起程时，义成大师告曰：我今欲为汝说一种法，汝何所欲？师白曰：请赐一种于心最有利益之教诲。义成大师具足神通力故，以未来之记莂，而作教诲。告以初应闻思，次应修学，再次应如是修法义，后应如何成熟有情、住持佛法等，皆以偈言而诲之。大师不仅记忆，且书其文句，具如传载，恐繁不录。总其教诲应学之程序，初学慈尊之五部论，次习法称论师之七部因明，进学破离边执之中观论等，后具学一切显密等法，如是次第，令入藏地渐次修学。大师于义成大师前所受之显密诸法，除前略述外，尚有金刚界顶、法界语自在、不动、大随求等下三部之梵译经教、建坛仪轨、教授法等，上部之三种阎曼德迦、三派传来之胜乐轮及金刚手等。义成大师更诲云：防护留难者，为金刚手等。增长智慧者，为曼殊五字明等。增益福寿者，为无量寿如来等。成就顺缘者，为多闻天子等。防护一切人非人之损恼，授与一切成就者，为六臂摩诃哥啰等。此皆为我本尊，今授与汝，诸尊行法及供养等，依教修持，切莫间缺。云云。大师受教后，尚能依教奉行。至藏后，住极乐寺等，学经之时，因诸不便，于多闻天、六臂依怙、秘密主等，时有间缺。由此间缺故，初学经时，顺缘稍乏，并诸病恼，常为扰乱。大师云：此皆未能全依师命所致也，悲夫！故此后时于金刚手等修持未敢间缺。
又于尔时，义成大师为欢送师故，陈设坛场，启白一切护法圣众。以一握青稞，供献坛上，诸青稞皆光明晃耀，形如珍宝。义成大师喜曰：当成佛教教主之瑞兆也。是时师徒互以恩深义重，不忍别离。然以事大，不可强留，唯有至诚发愿而已。大师于出发前，礼辞义成大师，留恋座前，有依依不舍之情。义大师劝慰后，互道尊重而别。大师于长途跋涉中，因平时诵习力故，任运持诵，称赞曼殊师利真实名经而行。时或忆起义成大师之恩德，辄泪垂如雨，回顾大师之方所，每思回返；时诵不退不回还之经句辄止。此亦大师后时不归乡井之前兆也。时同行助伴，有前藏止公寺中之化缘喇嘛，名宝吉祥，与师共道；更有舅父二人，及余赴藏行人为伴。进藏之路，为绕南路而行。大师道经昌都，住宿一夜，十六尊者及摩诃哥啰为之现身。后大师教法流行西康，有慧贤菩萨，于师宿处建寺，即今之昌都喇嘛寺是也。如是渐次进行。至年十七，岁次癸丑，秋季达止公山林，朝谒止公仁波卿于师依，即于座前听受大乘发心仪轨、大印五法，及止公喇嘛之著述，并拏六法等甚深教法。次师之本意，欲先往极乐寺，学诸广大经典，时因伴友之劝请，随往公塘。因该地有一善巧医师，号宝依处，受持八支医书及梵藏一切善巧者之注释。习练一切手术，未经久时，皆得善巧。大师偶有失调之时，虽有十数名医为师诊治；然用何药，如何配治，寒热调均等，仍须请于大师。时诸医师皆云：现在藏中之善巧医术者，无能胜于法王仁波卿者。我等亦略趣足前学习，因听受诸药性差别等，较之昔年所学，进步多矣！师住彼未久，欲广学慈尊、无著、龙猛、提婆等诸大菩萨之圣教故，遂往极乐寺，从极乐住持善满及上座吉祥狮子座前，听闻经论。其读诵阿阇黎，则依大善知识德海为正，大阿阇黎邬锦巴为副。善巧习学现观庄严论之本释，仅十八日，释文具熟。次更听受绛嘉之释，未经久时，文义具善。时诸教师及同学者，于师慧力，莫不深生希有之心。大师在故乡时，曾已学习大乘庄严经论，并为他说。近极乐寺有号曼殊宝大善知识，极善慈尊诸论，故又依止听受大乘庄严论等。师住极乐寺时，有萨迦教主，尊号福幢，赴法城阿兰若，往礼之，从受曼殊五字明结缘灌顶、胜乐身坛灌顶、古结缘灌顶等法。如是住极乐寺两年，习学帕勤，极悉善巧。岁次乙卯，年十九，往桑朴等寺，游诸辩场。智慧圆明之美称，由是遍扬。次往后藏，欲直赴萨迦寺。因同行缘力，暂绕路仰垛而往雅炉。从雅炉往住宝胜善知识前，受胜乐十三尊及阎曼德迦五尊之灌顶。次往萨迦寺。时萨迦未讲经，遂往萨让慧朴师前，听受经论。至萨迦讲经时，往彼依帕勤立宗。次往拉垛绛诸寺立宗，后至觉摩囊，于尊胜大师前，受六支加行等。又趣薄栋回，路经吉蛾雷，于彼住持前，受迦当朗忍之传承。次游蔼寺辩场立宗已，回那塘。前学绛嘉帕勤释时，内中多引俱舍之文，稍难解了；以此因缘，欲学俱舍。故于那塘之义贤师前，听意乐贤之俱舍释一遍。然师智慧广大，非于少义而便满足，故意犹未尽。时于彼寺一格喜处，见有庆喜吉祥之帕勤释，较前所学之绛嘉释，显然易了，生欢喜心，欲往庆喜吉祥大师处重闻帕勤。更见彼释中亦引有俱舍论文，诠释甚显，念云此师俱舍决亦善巧。随回仰垛少住，后往内宁，立帕勤宗。
丙辰年，师年二十，夏住贼勤，于大善知识庆喜吉祥仁波卿前，听闻帕勤一遍。时彼大师慧辩明利，应释尽释，善知机宜，具足无量善巧者相。大师对师生大欢喜敬重之心。尔时重复请讲俱舍，庆喜大师云：我于俱舍原亦善达，近来无诸学者，故亦稍疏，讲则必须参阅各家著述；近体失调，况现在正讲授帕勤因明，恐不能速办。我有弟子名仁达瓦，又名童子慧，人皆重之，智慧明利，善巧俱舍，汝可往彼处听闻。若不广释，可请依文指授。如是数数劝勉，必获利益。大师与仁达瓦师，前已相识。适于彼夏，由萨迦寺来贼勤。因此得依仁达瓦师听俱舍世亲菩萨自释，指授一次。仁达瓦之讲法，非仅依文释义，将全论要义，前后配合，一切关要，皆能直授于学者心中。大师起最大清净信心，于彼所讲一切，虽仅一次，文义皆了。并将论中最难之处，请问抉择，映夺彼意，起大欢喜。仁达瓦大师曰：为汝讲授，实须慎也。
按仁达瓦者，童幼之年，智力成熟，厌患世法，消散贪瞋，观三有如香城，游胜行如幻网，童真出家，善习圣教。其经论之传承，虽必依师，然一切显密经论之深义，则仅参阅一、二次，本释正体，善能配置，悉无紊乱，以正理引申，教诫后学。中观因明，时多隐没，而自以慧力开阐正轨。雪山之中，智识无与俦者。师之行证，于增上戒学，离诸误犯；真菩提心，现行无间；观诸有情，犹如赤子，但顾利他，不顾自利，视火如莲；于密乘无上瑜伽生满二种次第，获得坚固之三摩地；共不共德，无能与等。以是力故，爱乐善品天神，现前承事，赞言善哉！曾于一时，发愿讲释，教导未学。于其夜分，虚空之中，见龙树无著等诸大论师现身，击四大法鼓，声满世间。如是等殊胜功德，说之难尽。宗喀巴大师之辨了义不了义论，及性相理门论诸书，其思想皆依此师为基础。故宗喀巴大师生平诸师长中，此为最上。
如是从彼处听俱舍已，虽更无余义可明，但为顺其讲辩之轨，又重闻一遍。至贼勤夏季法会解已，于秋季中，师徒共行，赴拉垛桑灵听仁师讲入中论一遍。时闻有获得成就瑜伽自在，善达五明之罗咱瓦，号菩提顶，冬季法会，在前藏布达拉讲集论。当时大师知彼为藏中集论之主，故决定于其开讲时，赴彼听受集论。至秋末自拉垛赴藏，至布达拉请其讲授，已蒙慈允。然因寿腊高迈，法眷又劝请速归，遂赴藏。路经法城阿兰若，师亦随之。虽未能如愿听受集论，然亦略受余法。其年冬住极乐寺，次往觉摩垄善巧四部难论慧明大律师前，听闻毗奈耶根本经及其释论，并一切支分，随其所授了解无余。时于每日听闻之余，受持根本经广释十七大页，悉无间缺，亦无忘失。大师随众上殿修持，众诵般若行法时，师亦以般若为课诵，心住于诸法幻现无实之义。至众高声诵其余法时，亦未能惊乱师之定心，心亦不起少许分别，唯于明了性空无执之中，专一而住，离诸功用。至课毕，始出定。时众皆生希有之心，念云：我等末法有情，虽闭户专修，动经多载，亦难使一念安住，何缘空性耶？大师闻思修三事并行，实希有也。
时在受持毗奈耶广释四十余卷之间，忽觉背之上半身粗猛疼痛。随往垛垄朴有一善巧邬仅宁主者前，受其教授却病法。修之不效。随回极乐寺设法诊治，悉不见效。时极乐寺稍有口舌，师生厌离，遂与数人，同赴后藏。本意直往萨迦寺，祇因途中严寒，道复遥远，故暂住内宁寺避冬。时内宁之学者及随师行者，力请讲授集论。师初于集论未专研究，今略参阅，义皆通达，依自所知讲授一次。
至戊午年春，师二十二，绕那塘而赴萨迦，时结尊仁达瓦亦在萨迦寺听道果。此后经十一月之久，住萨迦寺依结尊住。结尊仁达瓦于听道果之期中，为师评讲集论一遍。复于彼时以释量论为主，兼讲入中论，又诵授律藏等经论之传承。同时依金刚宝大德前，听闻欢喜金刚第二品萨迦派之注释。时彼处有一善巧诃字法之老格什，结尊仁达瓦亦劝请大师从彼前请求教授，住静处修之。自兹以后，所有之病患，痊愈无余。
复次，师徒同往拉垛绛囊仁度春夏。结尊仁达瓦着集论广释曰善说海，授于大师。大师又请详释量论一次，复受桑都本续及五种次第。秋间乡里寄顺缘至藏，为领取故，自囊仁经萨迦而回前藏。收取之后时因友伴之请，及慈母书信，悬念之言，意欲返乡一行，省视亲眷故，略学回乡所须之散教授。时忽念云：利少过多，以此何为？遂立志决不回西宁，世间爱顾，深心厌离。后慈母数数函招，并带白发少许，色如螺贝，告云：我年至此，念汝心切，归来一聚，是盼。云云。师念回家，实无大益，随绘自像一张寄呈。慈母展而观之，其像首呼阿妈。慈母睹此希有境象，生起无量信敬欢喜，觉与大师亲见无异，爱念之心顿息焉。大师于一切恭敬供养、承事礼遇等，皆视同幻化影像，虚伪欺诳，无常变坏，不可保信。不加功用，厌患之心，任运现行。是年秋往梅卓拉垄喇嘛福称前，听受多种经论。次闭关静修，兼阅释量论之广释。以见第二品道建立为缘，于法称论师之著述理路，引起无量不可压伏之猛利信心，发毛战竖，雨泪惊垂。后凡阅释量论等时，无不尔也。瑜伽亦云：有大乘种性者，闻空性时，悲喜交加，不觉泪流，自恨其晚。入中论等同作是说。师之信重，亦可见矣！昔藏中诸讲释七部量论，及陈那集量论等，仅知为辩论方式，其成佛证解脱之道，则非此中所有。师以无垢智力总观一切因明诸论，特见陈那集量论、法称释量论等，摄尽一切上下诸乘修行次第，悉无错道。错固无果，缺亦然也。且如种谷，虽必须其种，然水等有失，其实亦必无获；任求何果，悉不能舍此他求。故于陈那、法称等诸大论师发起不共信心，实非他人之所能及。是年冬季法会住极乐寺，元帝太子帖木儿致书，并供物于座前，师酬书谢之。此为大师与王家通讯之始。次，意于明春法会时游诸辩场，故即于此阅习旧课。
至庚申岁，师年廿四，赴后藏过那塘。时义贤师适着释量论之释，令师住听，师如命听受一遍。夏季于那塘寺立释量、集论、俱舍、戒律四部之宗。复于彼时依结尊仁达瓦之喇嘛庆喜吉祥者，听受萨迦轨之喇嘛囊决，及比松索摩。又从虚空瑜伽者，受苏迦悉地法等。次于秋间，闻结尊仁达瓦赴薄栋，师亦趣向蔼寺，从空贤译师学习宁哦梅隆等。其主要之目的，则为依止结尊仁达瓦。温习入中论、释量论、集论、俱舍论等，对于帕勤及戒律又请结尊仁达瓦重讲一遍。除于入中论讲释外，其余中观、宝鬘等重要之论，未得传承及讲释者，从那塘住持庆喜幢前，受性宗一切重要经论之传承。复从极乐寺妙宝师处听受一次。总而言之，当时藏中有性宗诸论，得传承者晨星冷落，况求能解释讲授者哉！然今藏中讲习性宗诸论者，无处无之，斯皆由大师得传承后之恩赐也。
次师徒同赴萨迦，大师依前所述之四部难论立宗。次年辛酉，回前藏，春季自公塘渐游桑朴等诸大辩场，依四部立宗。时宗喀巴大师之慧辩锋芒，理教渊深，释难则势如破竹，酬问则音同扣响。前后藏境，诸大梵林，或通解三藏之高德，或专持难论之善士，莫不领教心欢，答然悚然。师则智深而慢浪自息，悲重而浮执悉殄矣！
以上是学习显教时代中略录少分。师所学之经论，实非限于此短文所述。即如学现观庄严时，同时即兼学慈尊其余之四论十万颂，与帕勤合释八千颂摄义、无著世亲二解脱军等所造之二万颂，与帕勤合释狮子贤论师所造之帕勤释八十颂广释八品摄义等二十余种梵译释论。学释量论、入中论、俱舍、集论、戒律等时，亦莫不兼及其他。总之凡藏中所有，或兼听闻讲授，或仅受其传承，皆深入大师智炉为融无碍。又藏中佛法中兴之时，诸宏扬戒律者，曾唱黄帽之事。今大师受本尊所记莂，随于此求学圆满时代，亦改黄帽，表扬以宏持戒律为宗旨，对治不守戒律慢恃密法之弊也。
如前所述，宗喀巴大师游诸道场，辩论正法。当尔之时，能以善巧清净功德，引生学者之信仰，追随大师听受法要。复次大师尝云：佛法藏内，七众戒中，最为最上者，厥为苾刍律仪。即此律仪，便是显密二种大乘律仪之基础；正法之能否住世，亦唯视能否依此律仪建立佛法而定。故大师于雅墩恭请错勤波住持戒宝律师为亲教师，错巴吉津住持慧依律师为羯磨阿阇黎，吉津之维那金刚福律师为屏教阿阇黎，并二寺之持律苾刍为证戒僧众，正受苾刍清净戒律。增上尸罗充满身心，人天供庆，由是立矣！
大师受苾刍戒后，往特寺拜谒名称菩提仁波卿，请问法义，并祈印证所学。大师学识深邃，感动仁波卿信爱之心，相谈之顷，不觉涕泪。后尝对诸人赞大师之德云：如是英灵，方能成就如是大功德藏，洵佛法前途之救星也。云云。时大师于仁波卿前，听受道果之传授、拏热巴之六法及帕摩主巴之著述等。是时有译师号虚空贤，乃名称菩提仁波卿迎请至寺者，大师欲依彼学梵文声明等，然因缘不具，未果；后仍从其学。次岁名称菩提仁波卿圆寂，大师受道俗诸人之请，为名称菩提作传，其文词咸称绝妙。大师于此前后一二年中，曾于桑朴修妙音天女法，感天女现身说法，讲授一切仪轨。故大师所造之瑜伽部及无上瑜伽部诸圣赞文，和雅殷重，最为殊胜者也。大师于声明已得善巧，可于大师著述中之赞咏类阅之。
次往闻道场，为弟子语自在名称等，及诸住持正法者，讲演帕勤、因明、中观诸论。次往前藏，住于刹寺，阅经论藏，引生无量观察妙慧。大师年三十二，首造现观庄严论师子贤释广疏，号曰善说金鬘。住刹寺日，尝偕语自在名称为侍从，往拉萨大招寺大悲圣像前，受大悲斋戒多日。时有一夜殷重祈祷，求观梦相。语自在梦有两大海螺从空而落，坠于衣中。坠已，无间合而为一。取吹之，能发无量广大音声。大师则梦上升那塘牙常牙拉之险岩，见一平洁白石板上有青莲花一枝，其花盛开，颜色鲜美，瓣无萎相，茎干具全。以手取之，念云：此乃解脱母之三昧形，何以在此，抑是菩萨摄受相耶？忽闻有声云：非也，是寿相也。
大师于此自未多说，但细思维，实表大师超出生死之险岩，高升解脱之圣道。白石者，表大师意乐，离自利之垢染、烦恼之粗涩也。青莲盛开，颜色鲜美者，表大师智增慧广，光显圣教。华有柄者表正法久住。师取持者，显广事业大师亲自住持成办也。
次返刹寺。至冬季法会时，往极乐寺为诸求法僧侣宣讲法藏。春季赴贾地，于七十余善知识中讲因明、帕勤、入中论、集论等。次还刹寺，续造帕勤释金鬘论，后于极乐寺方着圆满。
时刹寺中，有一实证大德，名曰智幢，显密经论遍皆通达，时轮金刚尤称善巧。师请传授，诺之。遂俱往觉摩垄广讲时轮金刚之大疏，号无垢光明，并习学一切事相，及其中所说之筹数等。尔时大师亦兼为诸大善知识讲授大小乘经论。次岁夏，往极乐寺，为众讲众经。冬季住垛垄错梅，修持时轮金刚法，兼为随学者宣讲经论焉。
前宗基宝称仁波卿，久于大师发生正信，数数迎请。大师见彼殷勤，遂往焉。至罗刹山时，贡迦法王亦久仰大师之德，殷勤留驾。是春住锡于五明道场，为七十余通达三藏之法师讲演帕勤、因明、集论、俱舍、苾刍戒、入中论等。无量承事供养，皆由贡迦法王任之。
次赴牙垄，住门喀寺，讲演经律。一切生活事缘所须，皆宗基宝称仁波卿所供养也。
冬季，住门喀札喜栋。曾于一晚，共诸善知识围炉向火，论述先觉传记，云：昔大善知识慧师子，于一法会同时能讲十一种经论。今释尊末法之时，佛法难闻，藏地中讲经之所，彼讲为最多也。时善知识霞顿等请曰：若尔者，吾等亦祈大师同时讲授尔许经典，大师垂许否？师曰：若稍励力，或亦能之。诸善知识恭敬劝请，师始允许。即于次日闭关，温阅参究一切经论。至三十日结束众论，定于初一日开讲。时桑朴等处，诸大善知识闻大师将一日讲十一种经论，无不欢喜，相继来会。有奔赴法会恐不及，则纷纷预先来信，请大师慈悲，将开讲日期稍延数日。故大师于四日以内，略讲诸教论；自初五起，十五种大论同时开讲。于日日中，从朝至暮，讲十五座，无有间缺。于此殊胜法会期中，所讲诸论，小部者讲毕两部，重加两部以补其座，共十七论。即慈尊五论、中观五论、集论、俱舍、戒律、因明、入中、入行、四百论是也。讲此十七论时，每论各依一广释为正宗，余释为附属，诸家同异，一时决择。凡经三月，法会乃圆。在此法会期中，每日晚座讲毕，仍修阎曼德迦二种次第瑜伽，未尝间缺。时诸听众咸同赞云：大师若非为本尊之所加持，则是获得总持菩萨而无疑也。非然者，不能堪任此大佛事也。大师又于某一期，曾于一法会，同时讲廿一部大论，同日开讲，亦复同日圆满。
又因结尊仁达瓦劝勉，住极乐寺诸大道场七年，讲说无量经论，教诲后学。每会讲时，多同时讲十部以上，每部又摄取数部之注释，其繁难可知。而大师独自在，慧力之大，亦可知矣！又大师将于专修之年，曾合讲廿九部大论。一切缁素，赞为希有。
彼夏季住牙垄满迦札闭关，修薄伽梵胜乐轮法，每日四座，并修内古六法等，生起无量内证功德。
秋季返拉萨。时结尊仁达瓦亦来拉萨，师徒共住补达落，研究法义，并教授学人。次结尊返后藏，大师冬住觉摩垄岩，为无量受持三藏法师讲授时轮、帕勤、因明、集论、俱舍等。
庚午年，大师三十四岁。是年春，大师欲学金刚乘讲授、灌顶、密传、事相等法，并欲与结尊仁达瓦研究法义，遂赴后藏，住拏其垄从错寺住持名称知识受五种次第密乘法类。时有西宁喇嘛善中观者，号精进师子，住锡胜乐上阿阑若。大师之弟子三藏法师福称，与大善知识慧称，二人往谒请法。喇嘛中观者云：我须从汝之阿阇黎前，请妙音天女之结缘灌顶。云云。次与师相会，请传妙音天女灌顶法。尔时详谈法义。喇嘛中观者自述：从童年，文殊菩萨即常时为现身说法，并述以种种方法考其真伪；然至今犹未敢决信，请师为考察之。今日之来请灌顶者，盖为教而来也。云。大师即以明中观等法甚深要义，善为观察考问，觉其所得境象为真，告曰：无须疑虑，但须殷重祈请。然本尊之真实身语，实非现前根识之所能见，唯是意识之境界耳。我亦深欲请受文殊菩萨之修法教授等，祇因结尊仁达瓦今将至大仓，我师徒必须相会，时间迫促，不能如愿。今后必须请受也。云云。
喇嘛中观者，文殊菩萨尝亲现身语摄受，实无丝毫虚伪。然犹不敢直信以为实者，系见末代有情略见幻相次往大仓。时有译经三藏法师名称幢、译师义贤、结尊仁达瓦，与大师同会。更有随来之诸大善知识，及寺内原住僧众共集。其一切所须饮食卧具等等，皆由大持律沙门，诸佛长子，广达众经，荷负圣教，远离下劣之心，实趣大士之行，译经三藏法王，殊胜依怙师利跋陀罗之所供给。尔时称幢讲演帕勤，胜依法王宣演欢喜金刚经第二品，结尊仁达瓦讲自造之因明广释。大师听受，广为决择重要难处。次师徒同赴巴邬巴那。大师从结尊座前，听受密摄根本大教王经一遍。尔时大师意往贡松法吉祥前听受时轮。其夜，梦中闻云：法吉祥于不顿仁波卿前，听受时轮凡十七遍。后大师谒时问云：师从不顿仁波卿听时轮凡有几遍？师云：凡十七遍。与梦中所闻恰相契也。时结尊仁达瓦云：汝学密乘何必过急？现在讲演显教，能生广大饶益，宜先事讲说也。师答曰：我深乐密法，以是欲先求学密耳。
次结尊往萨迦寺，大师则返其垄，与喇嘛中观者相会。
喇嘛中观者童年时，其身中心处，自然而发文殊五字明之声音。曾有一次发声甚巨而闷绝。苏已，见文殊菩萨伫立于前，其身黑色。次请文殊菩萨之灌顶修之。菩萨则数数现身说法，未敢信以为实。次赴藏求学于桑朴寺。初学帕勤获得聪智名已，意欲游诸辩场，本尊谓曰：可将一切资具供于僧田。师云：若尔，则求学何济？曰：有宝藏可取耳。师即如数施众具已，请曰：宝藏何在？曰：我劝汝舍离世事，专修善行耳。师即如教舍离事业，往公薄请学迦玛岗仓之法数，并大印等而专修之。时本尊示现身语，较前尤为明显坚实。
次往桑耶寺，从错迦瓦学时轮六种加行。尔时本尊之幻化，愈见明了。次请吉祥山喇嘛童胜为攻真伪。彼以道果中之教授密传考问，本尊一一答覆如往所说。彼云：观此答覆，是真本尊云。
次欲往后藏，时后藏有巴哈二人最为著名，师问本尊云：依谁？本尊答曰：汝可自往，至嘣错栋时，遇一苾刍，可如彼教。至已，果遇一苾刍。问之，曰：可往巴惹瓦处。至已，习学大印等法。结尊巴惹瓦是一最有厌恶心者，以彼为故，师亦深起出离心，现世贪着，任运薄弱。次如本尊所教，往萨迦寺，依结尊仁达瓦听受中观及戒律。次东返，住其垄，即与宗喀巴大师相会也。更从大师听受入中论月称论师自释一遍。总之，本尊文殊师利菩萨为善知识，每晨时觉已，为受一颂，未尝间缺。并且亲教修出离心、菩提心、正知见等法；身心烦恼，何者粗猛，必先对治。即时一切行止，悉依本尊所教而行。师精进无量，所证功德，皆非余人所能思议。当尔时，本尊曾教授三有涅槃平等之正见，名金刚语句。曰：依种种缘起，当显真实义，谓初修归依，集福净治障。修顺逆缘起，身语意自性，甚深教授等，修行菩提者，等住三摩地，身语意蕴聚，斯皆无有我，彼余我亦无。修行菩提者，当知无我义，蕴界及诸处，显空及生死，涅槃等缘起，斯皆无自性。远离生住灭，超有无是我，言说及戏论，无别深寂静，谁知般涅槃。总摄三藏要义，是为甚奇希有。师圆寂火化时，火焰烟云皆成利剑及青莲花形。化已，舍利无量，其色红黄，澄亮如水精。更有多数舍利合而为一，形成六辐之轮，辋俱全。尤为希有。
宗喀巴大师得遇如是功德无等之大善知识，请受文殊之无量法类。尔时大师请喇嘛中观者为传达，请问文殊菩萨多种深义。大师思维，若未获得甚深中观之见，即同不得道命之根。然得亦甚难。倘或颠倒执著者，其错谬过患犹甚于堕常见者。故其寻求正见之心，与萨沱波仑而比勇也。其所问者，亦多为修正见之枢要。文殊菩萨云：幻有与真空二品，绝不可生远近之心。尤须特重于幻有。学空堕断者，必拨无因果，毁谤世俗谛。此过甚于执有。世俗既坏，胜义焉存？幻有真空，必须互依而立。故二谛俱是缘起法，此乃中观所特具之胜义也。
后时住欢喜面时，本尊亦数数教授此义。当请问时，菩萨为略辩中观二派之差别，俱生、分别二种我执如何计着之我，以比量智所破之粗细分齐，通达正见之量度；月称派建立世俗谛之方法等。又略说显密二乘共道及不共道之差别；无上瑜伽部桑瓦都巴圆满次第中五种次第之体性、次序、数目决定等，极难甚深之义。大师请云：今犹未解。菩萨嘱曰：此等可暂书写记之。于喇嘛本尊殷重祈愿，修本尊法，集聚资粮，净治业障；于诸经论详细观察，常恒无间，精进莫懈；以吾所说之略义为增上缘，必能速疾通达也。云云。时大师欲通达龙树菩萨之中观正见及桑瓦都巴等，请问云：藏中能教授彼义者，孰为最宜？曰：无过于仁达瓦者。然彼亦不能为汝断疑无余，故唯有亲教。喇嘛中观者传说为最宜，但中观者不久将返康地。是故汝今宜暂不讲说，静虑深修，不久即当通达也。云云。又请问云：月称论师所释龙树菩萨之论义，是否丝毫无谬耶？曰：月称乃上方世界佛最有慧力之一大菩萨，特为光显龙树正宗，受生此土。故其所释龙树正义，无论显密，俱无错谬，必须决定信受。尔时喇嘛中观者请问宗喀巴大师之宿世本生云：此师年龄尚幼，又复智辩超群。现在若专事讲宏，必能大扬正法。若骤然舍事专修，他人必怪我。请仍暂以宏法为宜也。菩萨曰：以何能补益圣教，饶益有情，非汝所知。他人见谤，须修忍辱。若不静修，寿必不延，利益亦唯相似。故唯有舍弃众事，依静专修，方为要也。大师依菩萨所教，专修之志决焉。
次大师为欲先须学密，然后方可专修故，暂为解关，随往仰垛对勤朝谒不顿仁波卿。其弟子中有法胜仁波卿者，于时轮金刚最极善巧，显密无疑，为不顿之上首弟子。大师即于法胜仁波卿座前学法。初谒之，供养黄绸巾一幅；次日早晨，又供鹦鹉缎一匹，请其讲授时轮大疏及其事相。适值仁波卿讲时轮大疏初品毕，法胜仁波卿欢颜慰曰：今缘起甚善。昨晚之绸色黄，顺于地界收摄次第相，是必能究竟圆满次第之相也。今日之缎为绿色，顺于空界生起次第相，是必能究竟生起次第之相也。今更逢于二品之首，经云若为成熟诸大人故之句，缘起尤为至善。我必令汝一切圆满。言已，乃自二品讲起。圆满后，重为大师讲初品。自秋至春，学时轮疏释、修行事相六加行法等，一切圆满。
次师欲学全部瑜伽之传承解释并事相等，于未学经前，先学事相方能尽善，故先从不顿仁波卿弟子，名香灯寿自在，极善瑜伽事相者，习学金刚界及金刚顶等瑜伽部，一切大曼陀罗之画规、舞赞、结坛、结印等极为纯熟。一日，于梦中见一大宝座，上坐一老僧，首戴佛冠，手执铃杵，闻云是喇嘛倾薄雷巴，号童子福。大师亦坐彼身前。时喇嘛起立，手执铃杵，右绕大师三匝，其念珠自然发出蔼迦跋等咒声。次持铃杵置大师顶上，唱云：羯摩跋究啰。喇嘛复座。大师从梦觉已，想昔日之密名为不空金刚，今为业金刚，俱是羯摩部之名而相顺焉。
次还法胜仁波卿前，自春至秋，请受金刚曼之灌顶法、传承、密授、指导、舞赞、画坛等一切事相，更受金刚手大轮等法。次欲往雅炉倾薄雷巴仁波卿前受学瑜伽。是夜复梦倾薄雷巴坐宝座上，以贤善坐法而坐；时大师亦坐其前。时喇嘛自以双手开衣示师，师见彼心内有大咒左绕成轮，字迹炳然。师即读之。大师后时见倾薄雷巴，与梦中所见无异。
次大师如其所梦速往雅炉。自秋至夏，依止倾薄雷巴仁波卿学习瑜伽诸大曼陀罗，兼学下二部一切密法，并无上瑜伽胜乐无量法义。传法毕已，倾薄雷巴仁波卿云：今法已归主，我无所悔矣！云云。如是学已，仍回法胜仁波卿前，听受金刚心释、拏大疏，及桑都二派之解释等。次复从三藏大法师幢称决择瑜伽，兼受不顿仁波卿所著之金刚出生大疏、瑜伽根本经、金刚顶经等无量教法。
次壬申秋，师与喇嘛邬玛巴往拉萨朝释迦佛像，供养发愿。次返迦瓦栋，二人俱闭关修行。二人各居别坛，饮食等事，同聚一处。请喇嘛邬玛巴传述听闻本尊所说之无量妙法，并问无量甚深难处。大师念云：今后我当殷勤请求本尊现身，较传述为便。随以此意白邬玛巴。喇嘛云：甚善！大师殷诚启请，精进习持。未经多日，忽见坛中有一曼陀罗，蓝色鲜美，如涂靛青，光明净洁，似吠琉璃。上有五色霞网鬘，霞光中间有文殊菩萨，结跏趺坐。身色红黄，相好庄严，观之无厌。见此，来白喇嘛邬玛巴，喇嘛笑曰：汝似已见本尊矣！自斯以后，师每欲见时，恳切祈祷，须臾即现。此种境界乃大师所自述也。尔时请喇嘛坞玛巴为传译，文殊菩萨亲为大师传阎曼德迦等灌顶。在灌顶时，菩萨刹那现彼彼本尊之身而为灌之。大师亦从喇嘛坞玛巴听受菩萨亲教坞玛巴之无量法教。
时大师决定舍事专修，请问本尊携何人共同修持。本尊证莂令偕师利跋陀罗、菩提僧诃、宝幢、贤护、妙吉祥海慧、妙德吉祥、慧称、胜护等八人同往修持。
秋季，喇嘛坞玛巴欲回康地。大师送至拉萨，意念师以往之情，不知能更相会否。须请问本尊修行之最极要义。随同往大招寺，广陈供养，殷诚启请。本尊为说数颂，大师依次书之。尔时更从喇嘛坞玛巴请受桑都不动如来之四种大灌顶。次喇嘛中观者回康，大师往觉康垄。秋末，广讲法义，教化无量有情。次于九十月间，大师偕八大弟子由觉康垄启锡，往趣寂静胜地闭关专修矣。
是时师徒九人，乘船而赴阿喀，住经冬春二季。阿喀官家起大信心，供给一切所须资具。住彼初修之时，师念净障集福为修行之基础，故师徒九人同于四力门中精进行持。大师以磐石作大曼陀罗，殷勤礼供，指端俱裂；磨拭盘坛，腕部全损。痛苦虽加，毫无懈怠；勇猛精进，曾无少间。故每临礼拜时，则感三十五佛现全身于其前也。修法毕，暇时辄参阅华严等诸大经典，广学菩萨难行苦行，意乐猛决，勇悍莫匹。即身成佛大事，非尔何由成办乎？于时曾见慈尊，身量高大，为纯金色，于宝座上结跏趺坐；众宝严身，手执花枝，作说法手印。亦见释迦能仁，并见药师如来，身着黄衣。复见慈尊贤善坐相，身着袈裟，为沙门像；手执龙华，上置军持。复见无量寿如来等无量海会。虽获如是境界，大师觉知此皆观行所现，不可执实。时文殊菩萨告妙吉祥海云：大师所见之像，并非普通之幻相。务须殷诚祈祷，未来有最极殊胜之因缘也。
春季，诸学者殷勤劝请大师讲经。师问可否？时，菩萨告云：戾难调诸有情，非以讲说能大利，应依静虑勤修行，当得自他欢喜道。仍勤修行。是夏往朝精其慈尊圣像，广陈供养，发无量大愿。
次冬季，师徒等俱往达薄门垄精进修行，发生无量不可思议殊胜功德。尔时曾见文殊菩萨身形高广，威德巍然，旁有无量圣众围绕。又见圣解脱母、圣尊圣母、圣光明母、圣白伞盖等一切本尊；又见龙树菩萨、提婆、佛护、龙智、月称等深观派一切宗师，无著、世亲、陈那、法称、功德光、释迦光、天王慧、莲花戒等广大行派一切大师；更见造箭等获得大成就者。大师观已，仍作意念：此等境象，皆为意幻，不可实执。文殊菩萨更复教曰：此非寻常。宜诚祈祷，能如实饶益自他也。又见阎曼德迦身大威严，首臂圆满。复于彼时现见文殊菩萨众会围绕，从其心中出一利剑，尖达大师之心中。复从菩萨心中流出甘露，色光黄白，形如流水，由其剑上流入大师心中。时大师自觉无漏妙乐，充满身心。
甲戌年春，师寿三十有八。依本尊所教，培修精其慈氏菩萨殿。师徒等俱往阿喀，精其弥勒殿初为允效勇仲所建。慈尊铜铸像，量与人相等，有大加持。殿极庄丽，墙壁佛像充满。至末世，奉扫乏人，殿堂颓坏，灰尘鸟粪，坌污菩萨者久矣！大师观之，不觉伤心坠泪。为欲重修葺故，劝化阿喀官家，便培整殿堂等如教成办。至彩画等缘，大师师徒等欲自力共为之。时师徒十二人，共集资具，法器在内，价仅成银一两二钱。不敷之数，欲供毗沙门天令其佐助，奈乏酥油。时有一沙门，供油一小包。即用而供之，祝令成办斯事。次日供施云集，一切用具未尝困少。次由雅垄请画师，自持颜料，来任画事。大师使其日受斋戒画之。其余一切作业之人不许作无益杂语，口诵愿词等作诸事业。
尔时文殊菩萨教大师以十方诸佛为慈尊灌顶事为本，作慈尊赞。大师遂造慈尊赞曰宝光明炬。又造极乐愿文曰辟胜土门等。又画文殊菩萨严净国土图。开光时，见文殊菩萨来入其像。是夜供以酥灯，灯量虽小，燃至次日中午。时又画三十五佛，画师不知身色及手印等，曰：如何画之？请问大师。师祈祷之，诸佛毕现，遂以所见者而画之。诸事毕已，乃建立文殊师利秘密大曼陀罗，总为一切圣像开光。开光正行之日，其日甚长，过于异时，故是日事虽繁而悉能圆满。众会莫不赞为希有也。时罗札肯勤空幢，见虚空中有七佛等向北而去，请曰：何往？答云：精其今日开光，有请故往也。后时大师会空幢肯勤时，谈其所见，正与慈尊等开光同日也。
次空幢仁波卿，一日见一白色女子告曰：有一圆满士夫为慈尊加持，与文殊无二。前十五生中与汝有缘，即于今世亦当互为师徒。汝当请来所有教授，莫吝教之；亦当从彼请诸法要。云云。时空幢仁波卿因此记莂，发起无量信敬之心，殷勤垂请要师相见。大师依请，教授之。
大师寿三十九，年岁次乙亥，往罗札。六月初四日至札阿寺，空幢仁波卿出迎。见大师为文殊菩萨，圆光围绕。大师则见肯勤空幢仁波卿为金刚手形，腹轮圆满，色等琉璃，青蛇严身。是夜师从空幢仁波卿听受喇嘛瑜伽。师徒俱见金刚手菩萨入大师身。次早空幢仁波卿闻云：可请慈尊亲讲集菩萨学论。即依教请之。大师曰：本尊为授记耶？曰：然。遂为空幢仁波卿，及罗札一切僧众，讲集菩萨学论等法。其讲经时，空幢仁波卿见大师顶上虚空之中有慈尊，右臂之上有白色文殊，左有妙音天女，并有四臂八臂等一切护法圣众住空围绕，更见天龙八部围绕听法。大师复为空幢仁波卿一人传马头明王、金刚手菩萨、大孔雀明王等法。大师则从空幢仁波卿请先觉之菩提道次等。其请法时，大师见空幢仁波卿顶上有释迦如来，右有金刚手，左有白伞盖相于空而住。次有一时，大师白曰：我于正见法类有疑未解。为解疑故，欲往印度树山朝密多罗大师。不有留难耶？次空幢仁波卿代问本尊。次告曰：汝正见之疑，我又请本尊为释。其往印度朝密多罗大师者，亦无障碍。更当为金刚座大菩提寺之住持，利益众生。汝之徒众多，是大乘资粮道加行道位之菩萨，多有寿命之难。汝亦宜回藏。故去印度，未若往藏地宏扬圣教、饶益众生为宜也。大师依教而止，请问诸疑于金刚手。菩萨为释，书名甘露胜药。次本尊授记，劝大师作精其慈尊赞，名梵冠；更当供养出家资一全数，为末法宏扬戒律之大因缘也。大师如教奉行。又云：寿四十五时，当有障难。为除难故，传以大轮甘露滴甚深生满次第。更记云：今可往朝拶日等胜迹，能为圣教及众生作广大饶益。次汝当因印度一大善知识现身，并其著述获得甚深空义，亦可兼讲法义而教化众生者也。总之，大师住罗札住七月，为罗札僧俗讲多种教法，利益无量有情。次历娘赴罗热住五月专修。次赴札廓朝礼遍智法依大师。
再者大师由阿喀往罗札时，道经娘地，至札廓谒遍智法依。法依大师于前一夜梦中，见一沙门，谓是阿底峡大师。次早法依大师念云：今日必有阿底峡之教授者来。遂预设法座。午前宗喀巴大师至矣！互问法义已，法依大师见宗喀巴大师为阿底峡，生起无量信敬欢喜，供养宗喀巴大师缎子三方，请求法义。大师报云：于如日光之大善知识前，我如萤火，敢有说乎？愿先教我也。
法依大师为宗喀巴大师讲菩提道炬论释等无量法已，大师方授法依大师阿底峡之教授等，并桑都五种次第法。法依大师又传大师圣教次第，及广释等。次大师往罗札。法依大师修大师所传之正见，觉与先所修者不合，难以生起。请问本尊不动明王云：宗喀巴所传者，是何见耶？本尊告云：是究竟清净正见，虽无上瑜伽亦不能超出其见也，当修此为主。又问云：若尔，则错拏瓦之见又为何耶？答云：彼为生起龙树菩萨正见之加行也。于是法依大师遂依大师所传者为主，而修之焉。不久就获得不退转相。次大师由罗札返娘住罗热五月。往朝法依大师时，法依大师预以通力了知，是日令徒众备马往迎。遇时，大师贺云：汝师志愿圆满，已记不退转相矣！云云。遂俱往法依大师处研究法义。
次丙子夏季，住雅珍阿兰若专修。时顺缘有缺，仍供毗沙门天，请其护助，遂得顺缘具足。次师徒共三十余人往朝拶日，见胜乐轮及一切护法等相，证得无量甚深法义。次由拶日返娘，途经摩啰，住宿山下。夜见慈尊，形量高大，威德赫然。两相慰云：善男子！汝如诸佛示现于世，当如是知。云云。
次回娘住于狮子城，专修时轮圆满次第六种支分等。获得广大观慧决定见解，于时轮法无所紊乱。又复获得无畏辩才。自此以往，时轮金刚屡为现身，赞云：汝如月贤大王再来无异也。又住彼时，妙音天女授记云：汝寿止五十七，于此中间当作自他无量饶益。师云：修尊胜母等法，岂无延耶？告云：修此等法，亦由汝往昔之愿，并深乐观慧力故，悉成智慧增长之因，于寿无大益。文殊菩萨为授记云：今后特修对治寿难等法。虽稍艰难，然能遮止。五十四至五十八岁中专修对治寿难之法，下当详述。又住彼时，大师数数将道之体相决定、次第决定、数量决定等，请问文殊菩萨。菩萨告云：今后无须数数问我。自可详阅经论，观察思择，不久当自知矣！次往娘之金沙嘣巴行广大供养。在彼讲苾刍戒律，安立无量有情住于戒律。时文殊菩萨劝云：今后一切细行，皆须依戒而行。大师云：处此末法时，斯事甚难。诸余众生亦难具足。菩萨又云：若不尔者，则无真实利益。果欲真实住持圣教者，必须殷勤尊重戒律。大师依菩萨教诲。自此以后，下至漉水触火等极微细事，莫不依律而行。徒众亦皆随行，不敢有违。此黄教尊崇戒律之起源也。
次住娘之岗穹为诸道俗讲授法要。次于娘之惹种安居。有阿阇黎号达玛仁勤者，自后藏来前藏诸寺立宗。彼闻大师之名，未敢轻信，遂由藏来娘，与大师辩论法义。适遇大师为众讲经。彼欲寻辩争隙故，戴帽不礼，挺身而进。大师见其来，遂下高座据小座而讲。彼无敬心，直升高座。渐闻大师所讲，昔所未闻，高心顿降，敬信勃起，遂摘帽降座，处于听众位次而听讲焉。誓从大师为随身弟子，十二年中听受一切显密法义。大师圆寂，续绍大师之位，故皆称为贾曹达玛仁勤也。
尔时大师欲于娘地设讲经会，惹种之住持担任施主之职，其余信施亦甚伙，故总聚娘地缁素，广转无量法轮。兹此以往，年年未绝。斯皆大师大悲愿力善权方便之所致也。
如是既于娘地宏扬正法，饶益有情已，仍回阿喀，住阿得公拉顶阿兰若一年，自修教他，二事兼行。大师自弃事以来，乃至是岁，于中观正见，月称、清辩等差别要义，虽数数思择，然未能获得究竟决定。次住拉顶阿兰若时，犹加精进，详细抉择，殷重至诚祈祷本尊。一夜梦中，见龙树、提婆、佛护、月称，及清辩论师等，辩论抉择自性有无等深义。其中佛护论师形量高大，身绀青色，手执梵箧，加持大师。此后大师翻阅佛护论师中论释，未加励力，任运了解月称论师派正见究竟之扼要等，胜义世俗二谛善巧，得无所有，生大欢喜。尔时，遂造善说心藏，称赞如来所说甚深缘起之法。是书通称曰缘起赞。
自既证得希有法已，次秋末回阿喀。冬春二季，为阿喀僧众宣讲经论。次于耶得坞惹安居，又为彼寺僧众宣演法义。冬季住阿喀札栋，专修二种次第瑜伽。次朝精其慈尊圣像，于释迦能仁现大神变节半月之中，广申供养。所有回向，专为住持圣教，利益安乐一切众生也。当此供养之时，东方虚空诸佛充满，身皆白色，与毗卢遮那等无有异。如是南西北方及上虚空，如其次第，一切诸佛色分黄红黑蓝，与宝生、无量光、不空成就及不动佛，等无异也。是春为二百余三藏法师，广讲无量显密法义。
次因仰波道俗，以深信心，殷勤迎请，遂往仰波，住挡朵寺而作安居，为彼地有情广转法轮。大师由精其往仰波之途中，其帽堕水，顺流而去。大师记云：我之教法，如流不断。帽所止处，当兴中观之讲席。云。其帽止于仰波桑星岗；后时大师之高足，号法上者，建立道场曰大乘法轮洲，广宏中观，正应大师之所记也。
时因藏中大臣号虚空贤，并大阿阇黎宝戒等，数数劝请大师返藏，更遣使来迎；时大师等，亦欲朝藏中释迦圣像，故于是秋回前藏。住薄达拉时，桑朴桎乐等诸大道场之住持为首，及数百三藏法师，广转中观明论、苾刍戒等诸大法轮。
明年庚辰，师寿四十有四，春，赴迦瓦栋。于无量海会之中，宣演菩萨戒品、事师五十颂，并密乘十四根本戒等，安立有情于三种戒律。二世利乐，世出世德，皆以此为基础也。时结尊仁达瓦，于达仓安居讫，来前藏。大师迎于迦瓦栋，承事供养悉由师出。师徒为四百五十余善知识转大法轮。师徒深乐阿兰若处故，有绛惹珍者，是迦当派初祖种仁波卿所建立，阿底峡大师于迦当雷邦中数数称赞记莂之胜地，亦是迦当教授之发源，无量大善知识所依栖。次师徒为首，及无量三藏法师相俱，由迦瓦栋而趣惹珍。冬季结尊讲六十如理论及桑都五次第等法。大师则广演大乘庄严经论、辩中边论、集论、瑜伽声闻地诸大乘法。于是大师为结尊讲桑都月称释，并中观论。大师则从结尊听中观月称释之中观等深细修法。
次，胜依法王及止公法王，俱遣使迎请。辛巳年春，师先往止公，讲演多法，复依止公仁波卿听受拏热六法等。次返惹珍，同结尊俱赴囊贝敦寺，与胜依法王相会。时三法王安居于彼，抉择正法，淘汰末代无知邪解疑惑等垢，广宏戒律，镇整教规，如西日之更辉、宝炬之重耀也。时六百余僧侣，悔已往之违犯，防未来之过。罪辨重轻，境分多寡，出罪必道名种，舍堕定离犯物，覆本意喜出罪作法，下至加指衣钵，房舍卧具，漉水观虫，折草掘地，莫不一一如律从佛所说者。时法会所须之供具，皆由信心圆具、施财充满之大护法，名曰功德海者，施助供养。复于尔时，三大法王，广转中观及因明等法轮。解居已，结尊仁达瓦回后藏，大师与胜依法王并诸徒众，返惹珍阿兰若。胜依法王讲演中观论等，大师讲授菩提道次等。时大师于阿底峡像前殷诚祈祷发愿，愿施加持，显扬圣教，饶益有情等。遂见释迦如来，乃至虚空大师一切传承祖师。特于一月之中，日日见阿底峡尊者、种仁波卿、博朵瓦、霞惹瓦等，施与无量教授教诫。其最后日，种仁波卿等入阿底峡尊者身。尊者手摩大师顶慰云：于圣教当作广大事业，修行菩提，饶益众生；我当助之。说已不见。次胜依法王、止公法王，并前藏后藏等处一切大善知识，殷勤劝请，造广菩提道次论。大师自览，内有菩萨加持，外承诸人劝请，内外缘合，时机必应，遂于壬午年，造三种士夫菩提道次第广论。如是渐次，造奢摩他竟。大师念云：虽造毗婆舍那，亦恐于他难生利益，不如且止。其欲乐随稍退减。时文殊菩萨现身教云：无论如何亦须造完，当能成就中等利益也。大师遂续造观法。于时起念，思择空性，便见空中有大般若经中二十种空之字句，字色如银，形相如写。如是等希有瑞相，难为尽录。又大师造论之时，其护法善神及地方天神等，现身劝云：我等是莲花生大师及阿底峡大师之近事，今亦于汝之教法，成办顺缘，请慈悲摄受。云云。故大师造完，于回向颂中亦为彼等回向也。
尔时，大师告弟子众云：今后尚欲讲授密法。汝等可从法译师请桑都灌顶，还净其戒。时阿阇黎名称幢为首，共二十五人，于胜依法王请桑都灌顶。法王亦欢喜授之。时又因上座贤护等诸大善知识所劝请，大师更造菩萨戒品释、密宗十四根本罪释、事师五十颂释等。时胜依法王，获得菩提道次，欲望满足，如大商主满载珍宝，而赴后藏。大师夏秋冬季，仍住惹珍广演菩提道次等法。又于尔时，将帕勤与经文合讲。讲座圆满，大师告云：汝等可行供养。时诸弟子各从常住借灯盏尽。次大阿阇黎达玛仁勤，借灯未获，遂于一铜锅中，栽炷灌油，供献于大师座前。大师见而笑云：因缘甚善。可将诸余灯油，尽注于大阿阇黎达玛仁勤之铜锅中。注已，盛满而不溢，光明胜于常者。兹因大师此次宣讲帕勤，文义精髓，尽出大师心得之奥府，与往昔所造之金鬘论，稍有出入之点。时诸弟子请大师更造帕勤之释。大师谓大阿阇黎达玛仁勤曰：此次所讲之要义，汝当具录，而造释论。大阿阇黎依大师教，造广释心藏经严论，即今藏中讲帕勤之根本依也。
次岁次甲申年，师寿四十有八，移锡于雷朴寺，广演法称论师之因明广释，是释陈那菩萨之集量论者。昔法称论师造论竟已，自造初品解释。余三品，令其弟子天王慧造释。初次造竟，呈师座前，师令弃之于水。二次造竟，呈师请阅，师令焚之于火。三次造竟，末终颂云：众数无善根，时复不可待，为自修习故，略造此师难。呈师请阅。师叹云：未能尽明内容之了义，仅可释其文耳。遂存而未毁。师念因明深邃，余人难了，故更造一颂以冠其首。颂云：众生着劣法，自乏慧力故，不求诸善说，因嫉返生瞋。故我不想此，能饶益余者，心久习善说，故于此生喜。是论之难，略见一斑矣！显发隐没之胜义，重明斯论之特言；即以一论之文，尽诠成佛之道。时诸会众，得未曾有。大阿阇黎达玛仁勤记而造论，现存著述中。
次因藏王名称幢殷勤迎请，遂赴闻住得勤敦。与数百三藏苾刍，共住安居，广转中观因明无量法轮，更传菩提道次等甚深教授。时一切所须，皆由王庭供养。次赴阿喀，住慈氏洲，广讲菩提道次并密乘二种次第等法。冬季师徒闭关专修。时本尊告曰：今当造就智菩萨之建立次第释，有大饶益。云。大师依本尊教，疾疾造释。造竟，复授诸徒众，广为宣演。次因胜依法王等诸大善知识之劝请，并本尊者之记莂，遂造大秘密道次第，总明四部密宗之全体。时亦广传学者。当宏法之时，魔众恐怖，为作猛恶留难；一二知识，亦因之而示寂。师徒遂闭关专修破魔等法，其魔事乃息。大师复造阎曼德迦修行方便，名曰胜魔。并造护摩仪轨等。次移锡于阿喀之菩提垄过冬，为数百三藏法师讲演密乘道次等法。
丁亥年春，赴前藏。一切承事，皆由肉坞信施，于色惹其顶安居。尔时克主杰，来前藏立十部论之宗，游诸辩场。又有结尊仁达瓦之信，介绍于大师之前，特来参谒。于晋谒之前夕，梦见十方黑暗，迷诸所趣，闷住久之。忽见东方有一百一十口利剑，柄皆内向，合而为轮。一一剑锋，有百日严饰，光明晃耀。于彼剑轮之中，有五彩霞光明网而为庄严。于其光网之中，有文殊菩萨，其身作红黄色，右执利剑，左持梵箧，无量众宝庄严其身。如十六岁童子，相好殊妙，清净威严，欢颜而来，入己身中。当日光初发之时，黑暗顿消，光明遍照十方，充满一切世界。次日往谒大师，一见则信，深生欢喜。遂殷勤至诚，兴无量问。特于诸论难处，言自所得之见解，并问未解之困难等等。大师亦深生欢喜，问云：汝此等见解，并诸难处，因何而得知耶？克主杰白言：我于无量圣教广求多闻，师长本尊殷重启请而知也。大师赞云：如是如是，我亦如是，方从文殊菩萨获得最胜教授。今当为汝说也。云云。时克主杰更以昨夜梦相请问。大师告云：汝能见师长与本尊无差别者，甚善，汝乃密乘如宝根机。汝见我为文殊菩萨者，实乃如是。然诸余有情，则唯见我如常人耳。汝梦之相，是表汝当饶益无边有情之相也。又为克主杰授阎曼德迦灌顶。自是以往，克主杰则专依阎曼德迦为本尊矣。
当住彼处修时，兼为少数弟子讲桑都五种次第，并胜乐轮圆满次第。又因诸学者劝请，造中观论广释，抉择性宗一切极难之处。
又于闭关之时，一日忽谓诸上首弟子曰：我等略有留难之相，为避除故，须往余处暂住数月方免。弟子请云：何所趣耶？师曰：现在不可预明。忽于一夜，众无所觉，大师携随者二人，赴惹喀山岩，闭关修行。时本尊现身，为说唯识中观等诸宗之要义。告云：今可略摄此等深义著书。大师依教，遂着辨了不了义论，曰善说藏。
大师名称遍充三界，诸有含识，莫不信仰。大明成祖屡请未赴；尔时复以广大信心，为欲饶益诸有情故，重使四位大人，数百随员，携持无量供施，殷诚奉迎。时诸大人，诚恐大师隐避，求见尚不可得，况云奉迎。故悉密其行迹，仅云为朝佛者，直过盆宇，次早晨相出时骤至色惹其顶。时诸僧众云：大师非仅不在，而尚不知所往。汉官不信，致使藏王家而为保凭，证明大师实往他处，尚未得知也。时汉藏诸人，遍处寻求，久之方知闭关于惹喀岩。大师初不相见，后因汉官请藏王名称幢，并藏大臣虚空贤，再三请见，大师乃返色惹其顶，令来者朝见，受其供施。大师详述赴中国害大利少之种种原因而辞之。并奉文成祖，谢其来意，说明自不来之理由，实非轻懱王旨等等情。并备上妙谢礼，开发来使。遂免东奔之劳，安慰藏中之机。时人皆赞大师以通力先知避脱，实为善权方便之极矣！成祖之礼物，全系金帛磁玉之属；大师所进者，则为释迦金像、观音圣像、文殊金像各一尊，如来舍利四颗、阿底峡尊者之舍利一颗等是。戊子年六月十九日事也。
尔时诸钦差大臣以大师决无东行之望，转恳遣一上首弟子，应成祖之请，乃敢回朝。大师遂令大慈法王厥号释迦智者，代师赴京。成祖见大慈法王学德俱特，遂封为法王，广请无量法义，另见别传。次中观广释造竟，于六百余三藏法师之众中，广为宣演，并讲菩提道次、密乘道次、辨了不了义、四百颂论、密宗根本三昧耶、事师五十颂等。住经两载，承事皆出于内坞官家也。
次解居后，藏王名称幢殷勤奉请，大师与五百余大善知识俱，赴种不垄，更有他方为闻法故来聚会者，共约千人，广演菩提道次等深广大法。大众一切承事供养，悉出王庭也。
再者大师前在色惹其顶住时，预于明春，释尊现大神通之佳期，广建法会，盛行供养，嘱令内坞官家护助办理。彼如师所教，料理供事，净治拉萨大招寺等，凡有坏废，尽力修葺，若财若力，俱无惜吝。大师至种不垄时，复劝化藏王名称幢，彼亦觅求培福，无不如命。大师并遣众高足，往止公、珍惹、闻及阿喀等处，劝化一切大小寺院、长官、施主，并其各方门徒，皆令广修信施福业。藏地虽狭，然以大师悲愿力故，所集信施，亦类山邱矣！时大师及诸弟子，亦皆尽出所有，回向为明春之供。
往昔如来，于舍卫大国，现大神通，降伏六种邪外及彼眷属，摧倒魔旌，建树法幢，拔济无量众生，出不善处，安立善处。未具信者，令种信根；已具信者，令倍增长。未成熟者，悉令成熟；已成熟者，悉令解脱。或有众生，发三菩提。或有众生，证四道果。广益无边无际有情。如是时期，传为现大神变之法会也。昔梵邦诸大法王，遇此胜期，广以无量上妙供具供养三宝，诵经发愿，福施有情；中代佛法流传藏中，藏中诸大法王，亦颇兴此胜举；末世凌移，其事渐隐。今者宗喀巴大师，上为圣教久住，常转扬于十方；下令有情集福，获泽于无尽。兹于戊子秋末，请诸画师，以无罪净物，洗拭圣像，若金若彩，焕然一新，宛如初建也。复令诸裁工，将供施之绸缎等类，缝为诸佛菩萨等各各所服之衣，并为无量幢幡严具。诸事已备。于腊月末，由种不垄赴拉萨。三十日，聚八千余僧侣，献奉供养。是日施衬等费，大师师徒担任施主之职也。
次大师寿五十有三，岁次己丑。自正月元旦，至十五元宵，为释尊现大神通之正会。昔如来现神通时，十五日中，各一施主，如来各现一种神变。今十五日之法会，亦日各有施主，供献不同，恐繁且止。今略录其大概如下。
供献释迦牟尼如来一纯金五佛宝冠，钻工精巧，形量端严；更饰无量真珠宝石。供献不动金刚佛及十一面观自在菩萨，各一纯银宝冠，众宝庄严。又供释迦如来，一大量纯银宝钵，及一银盘坛供。又于初八、十五两日，三尊圣像，全身涂金。余日日中，专涂面轮。又供释迦佛等一切出家相者，三衣等资具各一全套。诸报身佛及菩萨，并明王护法等，各随其所应供养衣服众具各一套。复如显密经论所说，于诸殿中，彼此牵绳，悬诸幡彩、拂铃、种种庄严供具。又于外层大道树高大木柱，悬广大缯幡。于其顶上，随其方所，置彼方神像。并于幡上，书彼彼广略诸陀罗尼，凡有十五。每日晚间，于彼彼幡下供台之上，依其仪轨，兴于供食。又于彼等中间，竖大白伞盖等幢，悉依各各仪轨而为之。又如般若经说，彼此幢等，互相牵绳，悬诸铃拂缯彩众具，宛若编空彩霞，飞腾跃舞也。虽尽日中，于内廊下供灯四百；中绕道中，供灯百余；于外层绕道，迎对释迦佛前，设一大石灯，其形正方，每面约丈余，中树一大炷，满注酥油，金光晃耀，争夺天色；更于诸大量砂罐满中酥油，中树灯炷量如臂腕，相续不绝，绕外层而供之。夜间灯数更数倍于昼日。又每日供水换百余次，其水则悉以藏红花而变为金红之色，其红花之余滓，每日数升。其香幢香伞，并诸烧香，烟接青云，昼夜未断。内外一切地基，皆数数以香水散洒。又于大酥灯之左右，各以百斗糌粑作成供品，上设无量酥油花而庄严之。其余供品，高约二三尺量者，酥花庄严，共一百零八。每日一换诸旧供者，施诸贫乏。时诸方乞人，脱诸饥苦，虽生未足食者，至此亦忘饥渴之想矣！
如是无量供具清净圆满，大师复以咒印三昧，加持成大乐不空之甘露。更与百千持戒三藏僧众，同依显密经中所说仪轨广为供养，十方诸佛菩萨圣众海会皆降临纳受。所有瑞相与前在阿喀为慈尊开光时者大同。复于尔时，虚空幢仁波卿见大师顶上，有文殊、观音及金刚手三尊部主，无量护法善神围绕四方，防诸魔碍。又有获得成就之孤抉仁波卿号无量光金刚，原住拉萨惹喀闭关。一日圆满开关赴拉萨，行至朗勤栋，遇见印度八十大成就者之一霞缚日跋。问云：何往耶？答云：我等八十主勤，应善慧名称法王所请，余皆前去，唯我稍迟也。云。孤抉仁波卿于大众诵三十五佛时，见三十五佛、药师七佛、弥勒慈尊、无量寿佛，并度母、白伞盖、妙音天女、八十主勤等于虚空较十方诸佛稍下而住。如是希有众相，难尽一一。
复于每日为无量道俗，讲马鸣菩萨所造之半生论一座，曾无间缺。
会中招承十方宾侣，并及一切事务者，由藏官虚空贤叔侄担任；藏王名称幢，亦负任供施等职。
当早茶之时，僧众有不饮茶而绕佛者约千余众，在俗之士则数万人矣。如是数万众生，昼则闻法、礼拜、绕佛、诵经、发愿。虽于中夜，仍有绕佛者，惟较昼间稍稀而已，盖未尝有间也。平时之恶心愤斗，或饮酒放逸等事，悉于无形之中化为乌有。
复于一夜梦中，见一高身妇人，双手抱殿而住，若有所遮之相。问云：何所为耶？答曰：防护火灾耳。次夜门前大石灯中，酥油将尽，未及注新，灯炷与油，忽然合燃，猛焰炽空，一切众生起大恐怖。大师无间，急入静室，住三摩地，微风俱息。故未用艰苦，无间救灭，全无一毫之损。大师又于梦中，见拉萨周围，有无数众生，从地而起，升空而去。问云：何往？答云：我等以供养如来力故，往生梵天也。如是观之，大师之事业，实不可思议矣！
再者，大师之徒众，兹因大师未建道场，行住无定，更生疲劳，故数劝大师建设安众之处，以为大师教法根本泉源。尔时或诸徒众，或诸施主，有将自寺奉献者，有助资新兴者。大师亦知机时俱至，但为除众疑故，当法会之时，遂将一切处所，何者最上，应当建立，祈祷于释尊之前。更观灯相及梦相等，一切处中，灌顶山旁，大阿兰若最胜。故于法会圆满后，大师亲赴其处加持地基。次返色惹其顶，为六百余众讲授中观论、菩萨地戒品、菩提道次等显密诸法。时因福贤仁波卿之请，大师俱二百余众，于春末赴铜山朴勤，为福贤仁波卿等无量大善知识，讲菩提道次等法。尔时大师上首弟子大阿阇黎达玛仁勤及大阿阇黎净持律仪名称幢为首，并及多数僧众，往灌顶山侧阿兰若处，如大师所教，创建具善尊胜洲。时四方道俗，或助力，或施财，一年之中，建就七十余院，定基百余。其建房轨则，俱如律说。初观地基，次白僧众，僧众许已，遣授事人。乃至主结僧净厨，无不依律而为。就此观之，亦可见大师宏律之一斑耳。
初四夜见一宝座，谓是不顿仁波卿者坐其上，彼授一桑都根本经，嘱云：汝当为此主。大师念云：此书后未全耶？启而视之，全而无缺。次彼双手捧经，口诵灌顶真言，置大师顶上，复以手印三返加持之。
初五日，于罗札玛巴之和合修法，获得定解。初六日，见彼和合修法之传授，实为根本经并龙树菩萨等正义，获决定见。初七日，阅提婆菩萨摄行炬论，生希有解。
次庚寅年二月初五，动锡具善尊胜洲，广为开光等事，敷演菩提道次、桑都月称释，并五种次第、大乘集论及瑜伽师地论、因明论等。复造桑都四天女请问经及集智金刚经之广释。明年五种次第之释，亦住此道场而造圆满也。
兹因寿五十七时，当有灾难，为预先遮止故，遂自辛卯年冬初，大师与三十余位高足弟子，闭关修阎曼德迦法，午前修增益，午后修息灾。次壬辰年，加至四十余人专修，仍未获得遮止之相。但大师于此期中，生起圆满次第四种欢喜，及四种空性之功德。是年秋间，大师见未获遮止之相，诚恐明年难免灾事，遂谓徒众云：我恐不能数数讲演，今欲略讲密部之要者，以发愿于未来耳。时徒众殷重请云：今灾难之期已至，维愿慈悲闭关专修，我等亦仍当励力助修也。大师因众至诚申请，遂自壬辰年八月初七日，共三十余众仍住关专修，其余徒众亦各闭关助修。十一月中，大师恙难渐起，最重之时二十余日未能眠也。大师虽恙重如是，然修行未辍，因于甚深三摩地得自在故。饮食等事，未甚退灭，外似无患，大师仅云觉下身稍有不安，故徒众亦不知师身内之苦也。次腊月十三夜，见有坚固瑞相，大师告众云：今欲励力修者，似有善相也。时大阿阇黎达玛仁勤，及全体僧众，一意专修，临年不止。时人共赞云：为师如是专修者，实空前之未有也。时诸道俗，皆恐大师不能住世，感生失离依止之苦，故悉尽力培福，供养三宝，祈祝大师住世。如是修行，至五十七岁时，令数位弟子，至大师室中共修。遂选七位具足净戒三昧耶，修本尊法，具量者依大师室共修。大师昼修阎曼德迦等法，夜则住大乐不空三摩地，专一防范外难。总之于大师教法作逆缘者，凡有四魔。大师数年前在阿迦曾降其一，安立于三昧耶。今于修行之时，又有一魔，自投首请恕，誓不再为留难，返护大师之法。又于一日，师徒至诚专修时，大师于定中，见释迦如来，身黄金色，放大光明，威德难忍，结大伏魔印，至虚空中。大师以定力迎请，摄入己身。即此无间，于诸灾难，得无所畏。遂见六臂大黑天，及阎罗法王等，以金刚索系魔颈上，牵至大师座前，以刀截其首。与此同时，闻外面非人呼言败矣，十方散去。时诸徒众亦皆闻之。次日，六臂护法等，又牵一魔至，亦如昨日者杀之。大师自是渐愈。时本尊现身授记云：今后当勤修生满瑜伽，速当证得。弟子中有七位具善根者，亦当各有所证耳。如是渐次至甲午年六月初五日，大师清恙始全愈矣。
是年藏王名称幢，迎请大师赴闻之扎喜朵喀安居。于数百三藏法师中，广转中观、因明、菩提道次、入菩提行论等深广法轮。根敦主仁波卿，亦于此处初谒大师也。又大师住扎喜朵喀时，命妙音法王建集米寺。法王云：一切成就之首，为如师教，仅当依教奉行也。是夜法王梦中，见一大河，河侧有无量众生，欲渡不得。法王深生悲愍，遂纵身中流，身达彼岸，宛成桥梁，众生依之而渡。寤已知为建寺之前相，定能饶益无边有情也。尔时有一化现之塑师，一日塑大师像七尊。大师亦于一日之中，剃发七次，每一像中，装发一份。至今现存扎喜朵喀，是为大师像中之最有加持者。
次还具善尊胜洲，抉择一切宗法，着桑都月称释之疏，并桑都决断、摄义科判等。自是以往，恒演密法，曾未间缺矣。时大师云：修行供养，若于大殿中行，诸未得灌顶者，佛遮不得看坛场，实为不便，当别立专修密法之殿堂也。
次大师寿五十九，乙未年夏，起广严殿基，时四方信施不可量计，铸佛像等所施赤铜次之？初似难得，次由娘地之信施，施铜无量，满足其所需矣。
前着之广菩提道次第论，文义丰涵，少慧有情，难为奉持，本尊教另造略本摄受下机，大师依教造之。
次丙申年广严经堂竣工。
次自丁酉年三月，遍请善巧工师，建立圣像，于殿中层，起释迦能仁像，较拉萨之像稍大，于殿上层建立桑都三十二尊、胜乐轮六十二尊，及金刚界大曼陀罗。桑都及胜乐轮，各用生银百两。其五方佛像，及诸瑜伽母像，亦用银造。余像为赤铜镀金。其金刚界主尊像，用生银稍不满百两。其余十二尊，各用七十余两也。更铸镀金之文殊菩萨像、无量寿佛像、慈尊像、阎曼德迦像等，各量高一箭。又尊胜佛顶像及白伞顶像，量各一肘。又竖阎曼德迦泥像，高十七杰手，更以种种珍宝而严饰之，实为空前之所希有也。
如是殿堂及圣像等，是岁粗竣工，遂依阎曼德迦仪轨广作开光等事，复集无量道俗，广作庆会。当开光之时，瑞相多种，不暇录耳。
再者，乙未年，妙音法王建集米寺，大师亲临加持地基等。戊戌年大慈法王建色惹寺。是为藏中三大寺之成立也。
戊戌年，因四方僧侣并原有徒众，殷勤劝住具善寺，广转显密无量法轮。入中论广释，亦于是岁圆满。是岁末，大师令刻桑都根本经及月称论师释。至己亥年极善刻竟。己亥岁春夏二季，宣演胜乐轮根本经等显密诸法。胜乐轮根本经释，是年造圆满。总之大师平日之行持，及密法利生之事业，非大地菩萨无所堪能也，明矣！
如是于圣教有情，作广大希有事业已，观察化缘将尽，为度最后有缘，及结未来之因缘，并最后谒辞释迦如来圣像等故，于己亥年秋，假徒众请往朵垄温泉沐浴为缘，遂自具善寺赴拉萨，广陈供养于释迦如来圣像前。发净愿已，次往温泉。大师此行，非为沐浴，故至温泉仅浴其足而已。为朵垄一切聚会有情，宣演法义，受彼处之承事供养，使植无尽善根，培修殊胜福业。事毕赴集米寺，途受朵垄之请，时五彩霞光树现于大师住处。次至集米寺，为众讲经之时，又有五彩霞光，自空直立，树法场中，宛如彩柱。又见五色祥云，从空直下，降于具善寺。
大师住集米寺为二千余善知识，宣演菩提道次、拏热六法、入中论及桑瓦都巴等甚深法时，受一切僧众之总供养，大师之特别供事，皆出自内坞官家者也。大师往昔，凡关于教授之法类，多不传于在俗，菩提道次尤为禁止。今见特别殊缘故，无论道俗多少，先后到者，皆为讲授而不隐藏，摄受一切。时诸众生，莫不踊跃欢喜，深生希有之心。
时集米寺，修密法殿建设圆满，请大师开光，大地震动，智慧圣众入诸圣像，为末代之最胜福田也。
再者大师平时讲经，除时轮金刚外，诸余经论悉无中间结座之规。尔时大师讲诸经时，忽遥视具善寺处。讲至桑都第九品，结座曰：吾当速还具善寺也。时诸施主及听法徒众，殷勤请云：祈慈悲更住一月或半月，使经圆满。如此亦不能听许者，则下至诵而不讲，亦请圆座。大师谓曰：今须急返寺讲菩提道次及桑都经等，欲乐我昨日已结讫。遂辞其请。次返拉萨，更谒释迦圣像，供养发愿。又受大慈法王释迦智之请，赴色惹寺。因藏中真净之密法久时隐没，大师虽极力宏传，造成多数持法法将，然犹乏宏持密法之根本基础。大师感而告于大慈法王。彼依大师之教，建立讲闻密法之清净道场。大师又为结殊胜因缘故，师徒于彼处作长净事，并讲桑都及胜乐根本经各一座。尔时大师问众弟子曰：有能受持此经之讲轨者否？一问再问。久之，无敢起而应之者。时大师之高足，厥号慧师子者，起座顶礼，曰：此事我当受教也。大师极生欢喜，谓传法得人。随将桑都之金像，并桑都四部释，及诸修法具等授慧师子，又为灌受持讲法之顶。慧师子所建密宗道场，即今藏中之举梅跋是也。次复至拉萨供养释迦如来。次至大乐顶，谓扎迦综主曰：当于大乐顶建立依于戒律为基础之桑都等密法道场。尔时供施具足，彼亦深生信乐，顶戴如教，并请大师预作开光等事。大师亦云：今若不为者，后无时矣！遂竭力为之。次赴扎迦，又受主亦之请。总之大师自集米寺动锡，乃至未抵具善寺时，任何处之请，凡无二次者皆受其请。
大师住主亦之夕，众皆闻楗椎之声甚响，众皆观之，未知其所也。此乃为大师将入涅槃，大众招聚之声，决非人间之楗椎也明矣！
次由主亦还具善寺，先往广严殿，谓众曰：当设供养，此处亦不能数来矣！遂于如来像前及桑都曼陀罗等前，广申供养，启白发愿。次因施主所请，赴大殿受供。虽无请者，大师为令正法久住，现时究竟皆圆满故，广说极乐愿文。
次归住室坐定曰：今至自己之处所，心安矣！是日中夜，稍示病相。次日，一切僧众急请住世诵经等。下午，大师仅谓一切身分稍觉疼痛，复示现不明了之相。至第三夜，大师嘱宝幢仁波卿云：汝当与喇嘛迦举巴，善住持此寺。云云。
次日，持律名称幢及大阿阇黎达玛仁勤，在大师前时，大阿阇黎请云：愿悲愍我等，赐所教授。因住持教法等语，前已嘱讫，未重嘱示。遂手取其帽，掷大阿阇黎怀中；又授一衣。曰：当了知此义，好修菩提起心也。是为最后之教授。大师于示现重恙之期间，仍每日修四座瑜伽等，行持曾未间缺。
次于二十四后夜，广修薄伽梵胜乐轮之内供法。尔时复有种种希有境界，侍大师者，皆未敢请问而止矣。次于二十五，日光出时，三种空次第摄入一切空性，现证光明法身真胜义谛，此三界大法王，人天大导师，遂示寂涅槃。呜呼恸哉！
大师前在示病之时，身相稍现瘦劣，至粗息内摄已，身相忽然圆满，一切身分，成光明体，宛如十二岁之童子相。其光明则有见为红黄色者，亦有见为黄白色者，复有见为真金色等。如文殊童子，外御隐珍之服，内住等持之定。时诸徒众忽失依怙，忧恼缠缚，痛哭莫名；然睹如是希有妙相，不觉而生欢喜赞叹也。大师圆寂住光明定已，时虚空澄净，离诸尘云，经四十九日亦无微风飘抑，僧众供诸酥灯，遍诸庭院，一切灯光无有倾动息灭之事。又于夜半静时，天空之中时有微妙天乐，或日间亦有闻者。又于尔时，诸天散花，其花色白如固目答花，花色光耀如真珠，自空降时，宛如月坠。复有青黄红等种种色者，量如大人掌许，纷飞如雨降。又有纯白霞光，上竖如幡幢；寺之左右并前方，皆有五色霞光，充满一切。
大师圆寂已，其徒众数百，皆入大曼陀罗，以内、外、秘密三种供养，供养大师；发广大愿，愿一切生中，值遇大师，慧眼观照，慈悲摄受，受甘露法，依教修行，速疾证得金刚圣位。又复于前后藏中，一切僧众道场，放茶施供，广培胜福。
尔时克主杰谓众曰：近来末代诸出家众，若遇亲教阿阇黎等圆寂之时，遂即废舍闻思修一切善行，留发过量，变服丧服，收检佛殿中幡帐等诸供养具，同于俗人。然今我等，应顺大师本意，远舍世俗规则。当念诸行，其相皆尔，于可厌患相，而作意之。仍当精进二种法轮之事，圆满大师之志。
前大师在时，实已为大阿阇黎灌法王顶，令住持大师之教轨。今持律名称幢等诸上首弟子，重复殷勤劝请，请升大师法王宝座，为一切有情之依怙，圣教之主持者，自在王位，如大转轮王也。
大师在世时，曾令工师铸银身毗卢遮那像。尔时造竟，广为开光等次第。时诸余众，不知大师立此银像之意。克主杰谓众云：大师前立三大曼陀罗之意者，是见无上瑜伽，及瑜伽部教法，衰退至极，依此因缘或稍能增长。但现在若不宏此行部，恐将隐没而无余，必须兴此部之宏传。此乃大师之本意也。众疑遂释。
次议大师之遗身，有欲火化者，有欲留肉身者。时诸上首，念留肉身，于如来正法有大利益，并且大师前在其垄时，本尊亦曾授记令留肉身，遂以留肉身为当也。
次为保存大师真身建立塔故，一切信施，供生银九百余两，建大银塔。复以无量宝石庄严，安置大师肉身于内，法衣善覆，面向东北。
此由止公等处施主信施，复为大师建镀金释迦佛像，较大招寺像高一肘许，并新修殿堂，安置圣像。庚子年中，乃至开光等事，一切圆满。当请大师肉身往新殿时，空中霞光遍照，天雨宝华。复于十月，具善寺诸金刚阿阇黎及数百僧众，修桑都、胜乐、阎曼德迦、欢喜金刚、时轮、大轮此亦大师慈悲事业之所致也。
如是大师化缘示尽，现证光明法身，中有初起幻体，成就圆满受用，遍尽虚空，随缘垂济，实非小智能知。今但就吾等耳目所及者，如大师为克主杰五次现身，今略录少分，培植自他之信根云尔。
一次，克主杰为众讲经，见诸有情驰逐恶法，不肯至诚学习正教。或有初发心者，然以自乏择法眼故；又复薄福，随逐恶友，亲恶知识，虽有好心，徒招苦果。观察之余，不胜悲感。回室，心中念云：此诸有情，宿无福德，致使现世不逢具德大善知识为所依止。诸有为法，呈无常相，而作常执。诸法本性，示现空相，而反计实。一切受用，现无真实，而反励力拼命追求。现世名望，示谷响相，而反执为究竟，当得所得之果。总之，我今于喇嘛之显密二教，一切善说，及金刚持秘密扼要之处，全离微细错误之点。虽复昼夜励力，为人宣说，然因彼等不具夙根，不能领受如是甘露微妙法味，而反亲近极愚至痴、乏学无知、迷于取舍、等同畜生诸恶知识，听闻种种自赞毁他、虚妄、绮丽、王贼街衢邪命等语，所有行为，等同犬豕。若有通达佛法之心藏者，应生何等之悲哀与感触耶！又复观察：此诸有情，不念无常，而为现世利养恭敬之所迷乱，转趋邪道者，永沉轮回，悲夫！起是念时，心深生厌离，泪如雨下。尔时设胜妙供，祈祷于大师。时宗喀巴大师，乘六牙智象，白如雪山；以纯金网，覆严象身；复以无量金铃庄严；鞍亦宝饰，自空而至。慰云：儿！心莫忧苦。忆念师长者，能净往昔所造极重恶业，复能集聚福德资粮。我等师徒之事业，根本善妙，汝与瑜伽自在迷拉忆念师长之事相同。今后犹当精进，广宏我之教法。云云。
复于一时，克主杰于显密二教甚深扼要难处，生疑莫解。忽忆大师，念云：我师若住世者，今当请问。然今师尊不住，又无究竟能决断之根据，虽愿我师住世，今我师住何处耶？如是愈念愈悲，献上妙供，涕泣启白。尔时大师坐于无量摩尼真珠严饰纯金座上，有多天子擎持而至。广释诸疑，复示种种教授教诫而去。
复于一时，捧读参阅显密两部道次第等一切著述，见大师之善说，总明一切显密经论之要义，特倡随一补特伽罗，直至成佛必行之道轨。首自依善知识起，终至圆满次第证金刚位，于中一切道次，无不圆满具足。念云：若除我之师长文殊化现而来者外，虽印度、藏地一切善知识，皆不能作如是善说。随念大师之功德恩泽，泪泣湿衣，殷重启祷。尔时大师身色金黄，右执利剑，左持梵箧，现童子像，众宝严饰，乘洁白狮子而至。诲云：我儿勿哭！我今特来为汝说法，汝当知之。于浊世中，有种种种姓有情，特于此时，不念无常及三恶趣苦，唯独贪著名利恭敬、衣食卧具、凡庸事业，下至能念今世作此等事、来生当感何果者，亦已稀矣！如是说多法已，又复告曰：若有阅我忏罪集福，超越经论一切难处之善说已，起决定信，依远离处，专一修行，其得佛位，如在掌握；然能作者鲜矣！虽则如是，但尚有少数法器机缘，应当饶益彼等，特当显扬我之密乘善说，则后世不久，速当相会也。云云。
复于一时，追念师恩，曾云：我师今在何处？我何时而能朝见我之恩师耶？涕泣伤感，毛骨战竖。至诚启白：结喇嘛宗喀巴当悲愍我，亦当观照此诸悷有情。今师圣教，亦同空中电闪，或乾达婆城，速当摄灭，何日能至我师足前耶？尔时大师乘猛虎至，其身红色，目鼻丰大，作金刚瑜伽师相。右执利剑，扬举空中，火炎炽然。左持人脑盖骨当胸，中满甘露。其发赤色，青绸缠缚。人骨庄严其身，面容极笑。八十位获得大成就者，前后围绕。慰云：儿不须过伤。我除汝外，更无所想；汝亦除我、而复思谁？我放汝，何处亦不去。若念我者，此显密二部道次为首，及余一切善说，是我之遗教，可看此等教法也。总之现在有情福德极微，烦恼粗猛，圣教亦至结归之时，汝今亦当发愿来此空行世界也。
次于一时，克主仁波卿念云：今我亦去者善。今当供我师长，请其来此，亦当请问结喇嘛之住处，亦有余事请问抉疑。遂陈极上妙供，并纯金曼陀罗供，至诚白言：父三世诸佛，无依众生之唯一归依，结尊文殊，无能等者。云云。尔时大师坐白云中，仍作生前之相，至前慰云：儿今当预备速来，我当遣人迎引汝也。又曰云：结喇嘛现住何处，我亦愿往彼处。大师告云：总之我之化身，有在空行世界、都史陀天、及瞻部洲等甚众。然今支那五台山，有千八百金刚苾刍，上午宣演中观及道次，下午讲释桑都、胜乐、阎曼德迦等三部密法，汝亦发愿往彼，不久即当相会也。云云。
余文尚繁，难为尽录，即依此五次现身，大师之本可知迹矣！
再者大师前往欢喜顶时，文殊菩萨授记云：次汝于其垄讲经时，当脱一齿，可授于克主杰，使其遍一切众。云云。后大师住于其垄修行时，四部密乘诸尊，及三十五佛等现身加持。尔时克主杰白大师云：昨夜梦见喇嘛为授记，今请慈悲讲演四部密法之摄义金刚持之道次等。大师曰：善。遂广授诸甚深法要。一日正当日光增盛之时，大师口中出大光明，遍照虚空。会众悉见，亦有见为霞光者。唯有大阿阇黎达玛仁勤、持律名称幢及克主杰见大师脱一齿也。时大师云：住妙高前如金山，施与无伦善妙汝。遂将其齿授与克主杰。时大阿阇黎及持律等白云：何不见惠我等耶？大师谓曰：非不与汝等，但因克主杰具有得此之宿根，并为本师所记莂，汝等可于七日之中，殷诚祈祷，当与也。克主杰亦捧齿归室中，殷诚祈祷，光明满室。过七日已，大师命持牙至前，设诸胜供，然后开而视之，其齿成文殊菩萨圣像，像之遍体，舍利密布。遂取顶上舍利白如螺贝者，授与勇猛金刚；额上之如水精者，授大阿阇黎达玛仁勤；喉间之金色者，授毗奈耶尸罗；心间之吠琉璃色者，授持律名称幢。总之，从文殊之身分取舍利一千零二颗，遍施尔时一切众会。自是以后舍利增长，乃至现代诸有缘者，得之不甚难也。
大师弟子无有数量，何能尽述，今于普通共知共闻之大师传中，名高望重者，略录如下。
与大师互为师徒四，谓中观者精进师子、罗扎虚空幢、结尊仁达瓦童子慧、札廓法依贤也。大师未舍事专修前之四弟子者，谓语自在名称、名称慧、智吉祥、善知识霞顿等。舍事专修时，八清净弟子者，如前已录。二长子者，大阿阇黎达玛仁勤，及大菩萨止公巴之持律名称幢是。唯一内心之爱子者，克主杰善妙吉祥贤。事业量等虚空之四大弟子者，谓妙音法王吉祥德、无等法王谷汝幢贤、结尊慧师子、一切智根敦珠是也。卫藏十位圣教灯者，谓桑朴法王宝戒、娘廓宝思成、智自在名称贤、桑朴贾王喀伽、娘慧幢胡虚空吉祥、法王慧法护、跋梭法幢、法王吉禅师子、那塘尊胜等是也。任运利他之六菩萨者，谓惹珍释迦福菩萨、庆喜贤菩萨、得摩塘巴慧幢菩萨、戒吉祥贤菩萨、童子胜上菩萨、幢名称贤菩萨等是。二位帝师者，谓大慈法王释迦智及降达玛也。广大多闻二弟子者，谓虚空胜及虚空吉祥也。二位受持头陀功德者，谓雅鑢瓦吉祥海及雅鑢瓦善幢也。观慧殊胜之二位大善巧者，谓慧宝师子及法自在称也。增广圣教于四方之六大幡旗者，谓上慧贤、下慧贤、古格语自在名称、幢师子、吉祥慧、功德吉祥等是也。二位译经三藏法师者，谓童子吉祥及达垄罗拶瓦是。六位地主法王者，谓吉祥贤仁波卿、福贤仁波卿、菩提金刚仁波卿、福幢仁波卿、止公仁波卿义成王、达垄仁波卿吉祥德光等是。八受持无量经论者，谓慧生、宝思成、降灵巴名称宝、哦日巴福宝、妙音宝幢、谷格瓦佛幢、妙音宝称、佛子乐生等。朵绒四善巧者，谓光明、善贤、福慧、杰拏等是。二位绍继修行者，谓菩提吉祥及宝吉祥也。二希有士夫者，谓胜士无量愿，及永不下山之幅宝也。八慬哦者，谓慬哦庆喜慧、慬哦童子光、慬哦慧幢、慬哦吉祥贤、慬哦虚空幢、慬哦任运福、慬哦宝幢、慬哦宝增等是。宝座端严四大师者，谓公塘巴法王端严吉祥、释迦幢、吉祥义成、法王吉祥等是。护众四住持者，觉摩垄住持法胜吉祥贤、帕摩主巴住持胜贤、住持庆喜金刚、仅耶住持菩提吉祥等是。五大者，谓大名称贤、大光明师子、大慧增、大庆喜幢、大吉祥幢。灌顶之二其廓瓦者，谓特其廓瓦毗奈耶吉祥、止公其廓瓦吉祥宝也。树讲闻幢之四阿阇黎者，谓精进称阿阇黎、具善阿阇黎、达雷菩提幢阿阇黎、菩提吉祥阿阇黎是。四位宣说正理之迦举巴者，谓迦举巴玛跋陀罗、跋色迦举巴、左拶迦举巴德幢、炉瓦迦举巴善吉幢也。受持文义之十位迦举巴者，谓不空迦举巴、宝祥迦举巴、宝法胜迦举巴、佛自在迦举巴、佛贤迦举巴、福贤迦举巴、卓萨迦举巴、粗朴迦举巴、法师子迦举巴、迦举巴名称幢等是也。四位严持戒禁者，谓月慧、运福、善宝、公薄觉敦。六位净戒上座者，谓法贤上座、僧王上座、光明上座、童子佛上座、庆喜亿上座等是。舍弃现世之五位有证德者，谓古觉喇嘛佛吉祥贤、具证曩喀穴惹、法王名称生、具证惹色巴、及虚空幢等。尚有名称海、贤慧称、童子祥、思惟胜、喇嘛金仙、漾顶仁波卿、静慧温薄、种巴虚空、喇嘛觉依、喇嘛福宝、种巴法上、喇嘛释迦宝、喇嘛月贤、喇嘛法幢、贾惹佛智、持律慧密、圣光德海、福胜成就、宝吉祥贤、名称吉祥、喇嘛普贤宝、喇嘛福自在、妙音金刚宝、贾玛庆喜慧、法王幢称贤、宝贤、慧贤等诸胜上人，皆大师之著名入室高足弟子也。
如是诸胜士夫，悉为乘愿而来，宏扬大师正法，各有别传，难尽一一。其中最极要、不容不述者，略述如次：
一、大阿阇黎达玛仁勤者，大师临圆寂时，授与衣帽，继绍大师之法位。依戒律为根本，宏扬集论、俱舍、因明、帕勤、入中论等。总之，凡大师显密一切善说，尽力宣扬，凡十三载，故新旧一切徒众，皆奉之与大师而无异也。
二、克主杰于大师圆寂后，遂赴后藏等处，宏扬大师之遗法。次为大阿阇黎迎归，传与法王之座，等同大阿阇黎而无异。特依大师之言教，不杂余人之语释，非但摧伏外难，即大师弟子众中稍有不符大师之教者，无不尽力降之。克主杰之威德，实非余人之可比。克主杰自幼时，即辩胜葭之喇嘛尊胜，彼智辩无敌，然败于克主杰。故自他诸宗，无堪为克主杰对辩之敌者也。能使大师之正义光显如日，离诸云翳者，皆归克主杰而无他。西至哦日，东至康地，各处殷诚迎请，然以住持藏中正法为重，故皆辞之而未赴。在位八年，住持大师正法，饶益无边有情。
三、克主杰后为雅炉瓦善幢。次为慧法护续位，此师总善一切密部，特精时轮金刚，克主杰造时轮广释未圆而去，此师续成之。次为克主杰之弟，厥号法幢。宗喀巴大师有密传之法一部，内载文殊菩萨等亲传之密法；此法之传承，克主杰得其少分，妙吉祥海得完全之传承，更未轻传第三人也。次，法幢仁波卿从克主杰及妙吉祥海二师之前，受其完全之密传，遂为此传之主。次仅传三位具足法器之弟子，谓大成就之法金刚、朵垄巴吉祥金刚、康巴宝金刚，时人称为金刚三昆仲。彼三人悉获上品成就，证得不死之金刚身。法金刚住于觉摩啰日之莲华窟中，吉祥金刚住于止之贾扎金刚积无量宫，宝金刚住于盆盂觉薄朴之阿兰若处。诸无善根者，悉隐身而不见；具法器者，则现身而授法。其吉祥金刚亦住于集米寺之善增阿兰若，第三代达赖喇嘛福海，从受胜乐轮之灌顶等。其法金刚者，将密传及经，具授与贤慧义成，次授与佛智，次授与贤慧法幢由此师方稍有开显也。。法幢仁波卿著有时轮二种次第等书。次为坚慧仁波卿绍法王位；此师著有帕勤等释，创达薄扎仓于达薄之地，是彼处宏大师圣教之始。次为愿吉祥续位。展转至今，已数十代矣！
四、妙音法王者，大师亲为授记使建集米寺，并授与大师自寂灭山中开藏所得之法螺。法王依师命，由内坞为施主，遂创集米寺。法王记力殊胜，如大般若、宝积、华严等，各作一部笔记，能受持一百八部于心中，凡欲讲演，亦无须其经本，是大师弟子中受持经论最为第一者也；所讲之帕勤、因明、中观等法，皆以大师所传者为依据。其上首门徒，如大地之竹苇、秋夜之星宿耳！法王复命七位高足，为大众之讲授阿阇黎，各各宣扬正法，遂成七大院，谓多门、明慧洲、乐广、霞廓、闻思洲、调伏、密咒之七院。后时变迁，遂合而成四，为多门、明密、慧咒是也。
五、大慈法王者，初代大师赴永乐之请，次回藏中建色惹大乘洲，后复至支那，为永乐、宣德两代国师。蒙古、五台等处之黄教派，皆以法王为鼻祖也。法王临赴支那时，传位于迦举巴达杰跋陀罗。次传古如幢贤；此师之见稍异，为克主杰所诃责。次传位于雅炉瓦饶降巴，次为名称慧宝师子，次内敦巴、次拉扑法王，次任运吉祥圆满，次为多闻吉祥慧，次妙音不空吉祥，次为第二世达赖，次传结尊法师次传福称，次为法称贤，次传第三代达赖福海，次传东廓功德海，次为第四代达赖功德海，次传班禅仁波卿贤慧法幢，次为第三代达赖喇嘛等。寺初有五院，后合而成二也。
六、根敦主仁波卿者，初随慧师子往后藏宏法，次依喇嘛本尊等记莂，建扎喜伦薄寺宏扬大师之教法，与前藏三大寺相等也。此师著述及门徒亦众。住持二十八年，次传位于大善巧贤吉祥，次为教理海，次为智顶，次传僧海，次授圣教日，次为慧幢、不空海、慧善贤，次传内宁法王法幢、响之法吉祥海、福幢、思成吉祥贤、正法上增、天王慧，次传位于班禅仁波卿贤慧法幢，此后即成班禅所独有。其寺初分三院，至班禅仁波卿时，增一密咒院，依上述之四大寺为根本。黄教寺院渐次繁盛，余派寺院，亦多转依而变黄派。大师教法，流遍蒙藏，映蔽余派，如日光之夺萤火，或信或嫉，其类非一，故赞谤之声，今世间杂而闻也。
西至哦日，东达康地，最初宏扬大师之法者，厥为二慧贤也。大师之高足上慧贤者，初返哦日，于莽盂建达摩寺，其弟建敕色寺。并于桑迦寺，并往昔大译师宝贤之金殿寺，及止敦寺、罗冬寺等诸旧寺中，兴树大师之教法，乃至现在犹盛行而未减，时彼处之官长，皆礼慧贤以为师也。次有克主杰之弟子桑朴瓦号天王慧者，修整原有之北图寺，并新建八加、立格两寺。自是之后，或有新建，或为旧改，大师之圣教遂遍诸哦日之境矣！
下慧贤者，住色惹大乘洲，当达杰跋陀罗之住位之时，为色惹之副讲阿阇黎。时无量海众，谨依大师之教规，持戒精严，讲修并进，人天福田，道俗归仰。彼于一日感而念云：后回乡里康之时，亦当依净戒律，兴此法派见行，建树结尊仁波卿之教法，利益安乐无边之有情也。时有一切种智号菩提亿者，以通力照知，遂请慧贤菩萨至室，奉以上妙供养，并一匹、黄帽一顶，告曰：今并无他缘，是因汝将速回康，康地之正教，汝当勉力宏持也。时菩萨念云：我并无返康之语，何故见如是教耶？岂我不应住此乎？无论如何，我请白于贾曹仁波卿，或当见留耳。遂往具善寺，朝谒大阿阇黎，启白上事。时大阿阇黎非但不留，并慰而记云：今回康地甚善！有山曰日窝，于彼附近，有汝所化之机，事业亦能宏广也。并送礼物而遣之。菩萨次返昌都，建寺曰慈氏洲，集三千余众，饶益无边有情。至是方知一切种智菩提亿有神通力也。次为圣天菩萨住位，遂以彼之转为寺主。圣天徒众，多出宏法之良材，改旧建新，道场丛起，大师之遗教遍覆康地而无余矣！
七、阿多宏法之渐次者，初为义成宝法王，于妙翅鸟崖建寺。次于大师诞生之地建塔；彼近聚落故，任运住止无数道俗。后第三世达赖喇嘛福海，因蒙古王请过彼时，命光海法王建藏滚扎仓，传数世，遂兴讲经院。后更立密法院、医方明院，遂成四院焉。
达赖第四世德海法王，遣佛子不空海，往阿多境内建寺。佛子奉教，创寺曰慈氏洲，立讲经会，是建寺宏显教之始。后时妙音笑金刚立密教院，显密并进矣！其章嘉胡图克图、土官胡图克图等清朝国师，皆此寺之人才也。寺之十代住持，号义成海者，建大丛林曰都史多正法洲，寺分四院，人才海涌，下院亦繁矣！其难为伦匹之大善知识妙音笑金刚者，于罗举地界，建大道场曰札喜期，内分闻思洲四院。次传位于高足语自在吉祥，后仍供位于妙音笑法王第二代妙音法王宝无畏帝，自是已往，代代为主。寺出将才，倍于他寺，子寺下院，亦胜一切。今于阿多境内，宏法事业，讲教修行，实无余寺之可比也。阿多寺院，势不下于拉萨，如赴阿多学法，近而且便，实与藏中三大寺而无异。其扎喜期寺，经板具全，更有多人之著述，为学藏法者所必不可少也。
大师遗法，总录如前。密法宏传，待重述之。
无比法王慧师子者，心生中观正见，坚获生满三摩地德，更得本尊加持，护法办其事业，受持大师之桑都、胜乐等密法教授而无余。其他弟子之所未得者，此师亦皆有之，为大师弟子之中，宏法事业最为第一者也。前在色惹寺，受大师讲密法之灌顶，大师授与桑都月称释等诸解释，更授与大师开藏获得之阎罗法王面具、棒杖绳索等。云：汝无须怖，我已将法嘱与阎罗法王。汝可往后藏于如铃覆之山上，有阎曼德迦之瑜伽者，彼能增广汝之教法。于如罗叉仰卧之山上，有药叉女，彼亦当增长汝之教法。其后汝亦能自知也。慧师子法王蒙授记已，携带根敦主仁波卿同赴后藏。时持律慧密，亦依彼师徒二人听闻显密诸法。其余诸徒众，从慧师子法王学密法，依根敦主仁波卿学显教，持律慧密为副讲，听众胜于一时也。后时善财海法王，赞当时师徒众会云：我年幼时，在日库见慧师子法王、一切智法王、持律法王，并诸徒众，同住于日库，宛然如来俱诸众会，出现于世耳。如是讲闻增盛之时，慧师子法王忽忆念云：我前于大师面前，摄受宏扬密部，今是其时也。遂渐宏桑都，渐次游行。至伦薄顶，时寺内住持号圣光德海者，俱诸眷属，咨请法义。此师著有炬明之释，宏扬桑都。法王知是大师所记之阎曼德迦瑜伽者，遂于其寺，建树大师之修行坛仪及讲桑都之轨则，复将大师所授阎罗法王之面具棒索传授于彼，至今尚存也。
次赴狮子顶时，彼处之官夫人为施主，亦于彼寺兴密讲说及坛仪。彼官夫人者，即大师所记之药叉女是。大师又曾记：其后者汝自知也。法王住狮子顶时，自亦知都拏瓦宏法时至。一日同于法王前进茶，右序之首为根敦主仁波卿，次为都迦瓦等，左序之首为都拏瓦等。时法王问都拏瓦曰：汝属相为何？白云：马。法王曰：善！世云牛死地马跳，汝今可往牙喜地界，宏扬密法也。法王授彼大师之衣帽。时都拏瓦白言：此是杰根敦主所应得，请授我大师之桑都释等。遂请而取，往牙喜地内，都史宫中，建设密院，是为上后藏隆创大师密法院之始也。次从都拏瓦传妙音众增，乃至宝增上，凡二十一世，中无间缺。其宝增上，虽有数位高足，然终非传授法续之器。至后半世时，有梅语自在慧，及雅炉住持妙音持教，往请法义；然桑都之灌顶讲传最扼要者，仍未传授。直至世寿八十之时，有妙音笑金刚；八十一时，有章嘉第一代语自在贤慧具法，并塘萨巴成就海等，自前藏而往请要义。是时方见狮乳宝器，授受相当，遂将桑都等一切扼要法水倾量瓶注。法传愿竟，未久归寂。前持寿而不去者，盖擎法以待主也。
其慧师法王，命都拏瓦宏密法已，遂返前藏，创举梅巴宏扬桑都。法王之位，传于施祥法王。此师著有桑都释等，宏扬而不辍也。时有庆喜义成者，初曾亲遇慧师法王，次从施祥法王听受经释、教授等法。施祥之后，宝贤续位，次年寿终。时举梅巴之讲授者，理应庆喜义成当任，兹因维那不空等奉吉祥幢为之，彼心稍生不乐，随持摩诃哥啰像一幅、顶骨一具，赴上前藏。初有师徒六人，后共三十二人，洽与桑都中本尊数相符合，遂建立桑都之讲传。日进一日，学徒繁资。义成法王于十三年进力宏持，是为举夺巴之始也。举夺、梅两处人才俱富，不暇繁录矣。
更有大师之高足，贤吉祥者，亦多造密之释。上座义成吉祥者，于罗扎建设讲授桑都月称释之基础。法王月幢者，于昵丁、精其等处，宏扬大师之密教。自是之后，随学建寺者颇众，大师桑都之讲规，量遍康藏卫等而无遗。显密宏传，依之可窥一斑耳。十方诸佛及佛子，妙智深悲胜神力，总集一体宗喀巴，足尘愿常饰我髻。由彼解脱功德海，采出如意摩尼珠，遍逐三界无明暗，如来性身亦堪睹。师德光满遍十方，犹如炎帝愤赫暑，逆枭鼠蝙非所堪，暗生怨谤为法尔。若诸和柔具观慧，希求德香如蜂执，美称劳馥动鼻根，意识不醉谁能至。咏诗词赋未追求，念慧微劣精进腐，文误义乖为我失，愿施加持不成覆。乘此微少诸善根，普利见闻诸含识，生生不离大师足，慈悲摄受生欢喜。师喜面轮现微笑，任运流出妙风雨，润诸信种发德芽，资粮叶茂证华敷。华敷普召诸有情，聚依三身园生树，所求充满永无退，速证无上微妙智。
佛历二千九百五十七年安居，初半月十四日，沙门释法尊录于川边甘孜扎迦山林。