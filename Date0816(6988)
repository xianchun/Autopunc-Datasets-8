我聞如是：
一時，佛游舍衛國，在勝林給孤獨園。
爾時，尊者阿難為諸比丘夜集講堂，說跋地羅帝偈及其義也。
爾時，有一比丘過夜平旦，往詣佛所，稽首作禮，卻坐一面，白曰：世尊！彼尊者阿難為諸比丘夜集講堂，說跋地羅帝偈及其義也。
於是，世尊告一比丘：汝往至阿難比丘所，作如是語：阿難！世尊呼汝。
從座起，稽首佛足，繞三匝而去，往至尊者阿難所而語曰：世尊呼尊者阿難。
往佛所，稽首作禮，卻住一面。世尊問曰：阿難！汝實為諸比丘夜集講堂，說跋地羅帝偈及其義耶？
尊者阿難答曰：唯然。
世尊問曰：阿難！汝云何為諸比丘說跋地羅帝偈及其義耶？
便說曰：
慎莫念過去，亦勿愿未來；
過去事已滅，未來復未至。
現在所有法，彼亦當為思；
念無有堅強，慧者覺如是。
若作圣人行，孰知愁於死？
我要不會彼，大苦災患終。
如是行精勤，晝夜無懈怠；
是故常當說，跋地羅帝偈。
復問曰：阿難！云何比丘念過去耶？
尊者阿難答曰：世尊！若有比丘樂過去色，欲、著、住；樂過去覺、想、行、識，欲、著、住，如是比丘念過去也。
復問曰：阿難！云何比丘不念過去？
尊者阿難答曰：世尊！若比丘不樂過去色，不欲、不著、不住；不樂過去覺、想、行、識，不欲、不著、不住，如是比丘不念過去。
復問曰：阿難！云何比丘愿未來耶？
尊者阿難答曰：世尊！若比丘樂未來色，欲、著、住；樂未來覺、想、行、識，欲、著、住，如是比丘愿未來也。
復問曰：阿難！云何比丘不愿未來？
尊者阿難答曰：世尊！若比丘不樂未來色，不欲、不著、不住；不樂未來覺、想、行、識，不欲、不著、不住，如是比丘不愿未來。
復問曰：阿難！云何比丘受現在法？
尊者阿難答曰：世尊！若比丘樂現在色，欲、著、住；樂現在覺、想、行、識，欲、著、住，如是比丘受現在法。
復問曰：阿難！云何比丘不受現在法？
尊者阿難答曰：世尊！若比丘不樂現在色，不欲、不著、不住；不樂現在覺、想、行、識，不欲、不著、不住，如是比丘不受現在法。世尊！我以如是為諸比丘夜集講堂，說跋地羅帝偈及其義也。
於是，世尊告諸比丘：善哉！善哉！我弟子有眼、有智、有義、有法。所以者何？謂弟子在師面前如是句、如是文廣說此義，實如阿難比丘所說，汝等應當如是受持！所以者何？此說觀義應如是也。
佛說如是，尊者阿難及諸比丘聞佛所說，歡喜奉行！
