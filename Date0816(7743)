師嗣雪峰，諱文偃，秀州人，俗姓張。空王寺受業，聽四分律，棄見睦州。州才見，便掩門拶折師足曰：秦時荏轢鉆。師大悟。州指見雪峰。
師至峰莊，見僧，問：上座上山去那？
僧曰：是。
師曰：寄一則語問堂頭和尚，不得道是別人語。
僧曰：諾。
師曰：上座到寺，見和尚上堂，眾集，便出握腕立地曰：者老漢項上鐵枷何不脫卻？其僧依師教。
峰見者僧與麼道，便下座攔胸把住曰：速道！速道！僧無語。
峰拓開曰：不是汝語。
僧曰：是某語。
峰曰：侍者將繩棒來。
僧曰：不是某語，是莊上一浙中上座教某來道。
峰曰：大眾！去莊上迎取五百人善知識來。
師次日上山，峰一見便曰：因甚得到與麼？師以手拭目趍出，峰奇之。
樹二十年不請首座，一日師至，即命之，不辭就職。劉王每入寺，樹不接，王欲撿其過，樹已知之，遂入寂。王至，眾言之，王曰：有何言句？
眾曰：和尚去時封一合子，待王至自開。
王開，見一小帖云：人天眼目，堂中首座。王即命師繼席。
前世之因，劉王乃鬻香人，入寺涕唾僧堂中，樹為堂司，偶而叱之曰：如唾面上。爭之不休，師諫之而去。
師有顧監一字關，紅旗橫骨宗旨。臨示寂，遺表曰：困風霜於十七年間，涉南北於數千里外。
贊曰：
菰蒲生異材，浩氣吞云漢。
出空王寺，無心系四分葛藤樁；
跨睦州門，折腳悟秦時荏轢鉆。
果經霜熟，軒知靈樹明窗下安排；
金繞指柔，更入雪嶠洪爐中烹煅。
見劉王，憶僧堂唾面未乾；
友玄沙，笑漁舟通身紅爛。
放洞山三頓棒，徹底老婆心；
豎云門一字關，瞎卻宗師眼。
水上紅旗立未收，暗中橫骨抽何限？
然數百世策奇勛於瘴煙城畔。
僧鳳兮人龍，繄誰奏九成？攪重淵，使來儀奮飛於祖庭秋晚。
師嗣云門，諱澄遠，漢州人，姓上官。師為侍者，將紙衣錄門語句。後歸蜀，於水晶宮接待往來茶湯。
僧問：美味醍醐為甚變成毒藥？
曰：導江紙貴。
僧問：如何是室內一椀燈？
曰：三人證龜成鱉。
僧問：如何是衲衣下事？
曰：臘月火燒山。
僧問：如何是香林一脉泉？
曰：念無間斷。
曰：飲者如何？
曰：隨方斗秤。
師謂眾曰：老僧四十年方打成一片。
將示寂，辭知府宋公璫曰：老僧行腳去。
通判曰：者僧風狂，八十歲行腳去那？
宋曰：大善知識去住自由。
遠錄公探云門宗入蜀，見師人面山。
贊曰：
頂峭五峰，眼生三角，
韶石象龍群，奪得犀牛；
岷峨山水窟中，奮飛鸑鷟。
紙衣錄他人語句，認魚目作明珠；
沙瓶煮待客湯茶，翻醍醐成毒藥。
水晶宮冷香浮篆，倚圓蒲，宴霽月光風；
人面山高翠列屏，尾瘦筇，訪青猿野鶴。
證龜成鱉，室內燈減卻光明；
臘火燒山，衣下事恐難提掇。
四十年打成一片，明皎皎暗昏昏；
八十歲行腳諸方，峭巍巍活潑潑。
探鑒咦宗旨，引遠錄公走得腳皮穿；
起落賴門風，聽祚智門吃些辛苦著。
香林一脉泉，間斷多時，若要隨方，斗秤上自宜斟酌。
師嗣云門，諱守初，鳳翔傅氏子。初參云門，門曰：近離甚處？
曰：查渡。
曰：夏在甚處？
曰：湖南報慈。
曰：幾時離彼？
曰：八月二十五。
曰：放汝三頓棒。
次日，師上問訊曰：昨蒙和尚放三頓棒，不知過在甚麼處？
曰：飯袋子！江西、湖南便恁麼去。
師大悟，遂曰：他後向無人烟處卓個庵子，不畜一粒米，不種一莖菜，接待十方往來，盡與他抽釘拔楔，拈卻炙脂帽，脫卻鶻臭衫，教伊灑灑地作個無事衲僧去，豈不快哉！
門云：儞身如椰子大，開得許大口。
示眾云：言無展事，語不投機，承言者喪，滯句者迷。還得麼？儞衲僧分上，到者里須具擇法眼始得。只如洞山恁麼道，也有一場過。且道過在什麼處？
僧問：文殊、普賢來參時如何？
曰：趁向水牯牛欄著。
曰：和尚入地獄如箭射。
曰：全憑子力。
問：師登師子座，請師唱道情。
曰：晴乾開水道，無事設曹司。
曰：恁麼則謝師指示。
曰：賣鞋老婆腳趚。
問：離卻心機意識，請師一句。
曰：道士著黃甕坐。
問：大眾云臻，請師撮其樞要，略舉大綱。
曰：水上浮漚呈五色，海底蝦蟆叫月明。
問：蓮花未出水時如何？
曰：楚山頭倒卓。
曰：出水後如何？
曰：漢水正東流。
問：如何是佛？
曰：麻三斤。
問僧：甚處來？
曰：汝州。
曰：此去多少？
曰：七百里。
曰：蹈破幾緉草鞋？
曰：三緉。
曰：甚處得錢買？
曰：打笠子。
曰：參堂去。僧應喏。
贊曰：
間世賢，真法器，
離報慈未出常情，見云門方始瞥地。
鳳生萬壑，虎豹子氣已食牛；
電掣傾城，龍馬駒足應展驥。
視渾身如椰子，能有幾長？
開大口似紡車，略無少愧。
於先師會中問有何過，合吃幾藤條？
向無人烟處接待往來，不畜一粒米。
酒妝公子面，把黃頭碧眼倒卓屎坑頭；
花插美人頭，將文殊普賢趁向牛欄。
賣鞋老婆腳趚，唱道情，蠻子打鄉談；
著甕道士坐嵬堆，雜意識，波斯入鬧市。
大海浮漚，蝦蟆叫月，錯稱提韶石綱宗。
楚山倒卓，漢水東流，謾涂糊蓮花出水。
問僧此去路多少？蹈破幾緉草鞋？
答佛亂撮麻三斤，渾沒星兒臭氣。
言無展事，語不投機，說道理即不無，望少室門風，白云萬里。
師嗣香林，諱光祚，隨州人。上堂云：山僧記得在母胎時有一則語，今日舉似大眾，諸人不得作道理商量。還有人商量得麼？
僧問：金剛眼中著得個甚麼？
曰：一把沙。
曰：為甚麼如此？
曰：非公境界。
問：荷花未出水時如何？
曰：蓮花。
曰：出水後如何？
曰：荷葉。
上堂云：汝等諸人橫擔拄杖，出一叢林，入一叢林，儞道叢林有幾種？或有旃檀叢林，旃檀圍繞；或有荊棘叢林，荊棘圍繞；或有荊棘叢林，旃檀圍繞；或有旃檀叢林，荊棘圍繞。只如四種叢林，是汝諸人在阿那個叢林安身立命？若無安身立命處，虛踏破草鞋，閻羅王徵儞草鞋錢有日在。
上堂：東家李四婆，西家來乞火，門外立少時，嗔他停滯我，惡發走歸家，虛心屋坐，可憐群小兒，終日受饑餓。有眼不點睛，空鎖髑髏破。
僧問：如何是般若體？
曰：蚌含明月。
曰：如何是般若用？
曰：兔子懷胎。
問：如何是佛？
曰：蹈破草鞋赤腳走。
如何是佛向上事？
曰：拄杖頭上挑日月。
問：曹溪路上還有俗談也無？
曰：六祖是盧行者。
問：古鏡未磨時如何？
曰：也只是個銅片。
曰：磨後如何？
曰：且收取。
雪竇見師，問曰：不起一念，云何有過？師召竇近前來，竇才近前，師以拂子驀口打；竇擬開口，師又打，竇大悟。
贊曰：
舌本瀾翻，胸襟無物。
滄海親生翫月犀，香林放出遼天鶻。
母胎中一則語，鋒鋩簇簇誰肯商量？
金剛眼一把砂，翳膜重重如何洗刮？
荷葉蓮花後先出水，不當截流機；
旃檀荊棘圍繞叢林，活貶無生國。
少時立門外，知李四婆來乞丙丁童；
一念未生前，要顯闍梨痛吃龜毛拂。
兔子懷胎，蚌含明月，將般若體用沈埋；
鯉魚吃棒，雨似傾盆，把韶石家財籍沒。
拄杖頭邊挑日月，老瞿曇的的被揶揄；
曹溪路上有俗談，盧行者惺惺成淈。
拈出古鏡，將謂是一片頑銅，放下手，元來卻是個木榾。
師嗣智門，諱重顯，遂州人，姓李氏。初住翠峰，次住雪竇，法道大行，遂號云門中興。舊嘗典賓大陽，與客論柏樹子話，時韓大伯倚旁匿笑。客去，師謂曰：汝何笑耶？
韓曰：笑知客有定古今舌，無定古今眼。
師曰：豈有說乎？
對以偈曰：
一兔橫身當古路，蒼鷹一見便生擒。
後來獵犬無靈驗，空向枯樁舊處尋。
師異之，乃結為友。
李殿院嘗訪福嚴雅禪師，時師為藏主，與李論話間，忽道士秀才至，李曰：三教中那教最尊？師起側立。
李曰：有口何不道？
師曰：對夫子難言。
李曰：休！休！便起。
師曰：適來造次。
師頌大龍堅固法身公案：
問曾不知，答還不會。
月冷風高，古巖寒檜。
堪笑路逢達道人，不將語默對。
手把白玉鞭，驪珠盡擊碎。
不擊碎，增瑕纇。
國有憲章，三千條罪。
頌忠國師無縫塔公案：
無縫塔，見還難，澄潭不許蒼龍蟠。
層落落，影團團，千古萬古與人看。
自贊：
上下三指，彼此七馬，拈花未曾微笑，何也？
石謂玉兮器必分，水凌虛兮月非下。
不知誰是旁觀者。
送重郜禪者：
春雨如膏，春云如鶴，忽此忽彼，乍休乍作。
枯荄離離，維風太遲，幽石片片，遼空亦危。
一花五葉兮不相似，獨運孤明兮還自知。
還自知，歷魏游梁徒爾為。
晦跡自貽：
圖畫當年愛洞庭，波心七十二峰青。
如今高臥思前事，添得盧公倚石屏。
贊曰：
隋侯照乘珠，趙國連城璧。
奪岷峨秀，形眉宇精華；
分涇渭流，在心源絡繹。
披剝萬象，擅蘇翰林，擒錦繡之才；
褒貶五宗，富魯司寇，作春秋之筆。
與遂府鉢盂安柄，笑黃梅半夜未是的傳；
見冷泉屎橛放光，信韶石一言所供詣實。
白玉鞭擊驪珠，不增瑕纇，光皎皎，冷如灰；
無縫塔要澄潭，不臥蒼龍，影團團，黑似漆。
無定古今眼，被韓太伯蒼鷹當路生擒；
立分儒釋尊，使李殿院老虎通身汗出。
多子塔前不曾拈花微笑，三指七馬何用掛唇？
少林雪初無斷臂安心，五葉一花徒勞指的。
住翠峰好，住雪竇好，狗舐熱油鐺；
說祖師禪，說文字禪，蝸篆新泥壁。
噴飛雪一千余丈成瀑布，流出胸襟；
愛洞庭七十二峰和石屏，收歸圖籍。
高風逸韻古來今，只許一人如北斗。泰山仰之彌高，望之不及。
師嗣文殊真，諱曉聰，韶州杜氏子。初見文殊示眾云：直鉤釣驪龍，曲鉤釣蝦蟆蚯蚓。還有龍麼？良久，云：勞而無功。乃有省。
師在云居作燈頭，見僧說泗洲大圣近在楊州出現，有設問曰：即是泗洲大圣，為什麼卻向楊州出現？
師曰：君子愛財，取之有道。
後僧舉似蓮華峰祥庵主，主大驚曰：云門兒孫猶在！中夜望云居拜之。
上堂，舉：寒山云：井底生紅塵，高峰起白浪，石女生石兒，龜毛寸寸長。若要學菩提，但看此模樣。良久，云：還知落處也無？若也不知落處，看看！菩提入僧堂去也。久立。
僧問：達磨未傳心地印，釋迦未解髻中珠，此時若問西來意，還有西來意也無？
曰：六月雨淋淋，寬其萬姓心。
曰：恁麼則云散家家月，春來處處花。
曰：腳跟下到金剛水際是多少？僧無語。
乃曰：祖師西來，特唱此事，自是上座不薦。所以從門入者，不是家珍，認影迷頭，豈非大錯？既是祖師西來，特唱此事，又何必更對眾忉忉？珍重！
上堂：晨雞報曉靈，粥後天便明，燈籠猶瞌睡，露柱卻惺惺。復曰：惺惺直是惺惺，歷歷直是歷歷，明朝後日莫認奴作郎。珍重！
示眾：天晴蓋卻屋，趁閑刈卻禾，輸納王粗枕藜床喚回清夢，野客吟殘半夜燈；
倚蒲團坐斷白云，孤猿叫落中巖月。
著宗鏡一百余卷，點鐵成金；
印高麗三十六僧，證龜作鱉。
潛行密用，佛眼亦難窺；真精進幢，慧日峰前亘百世，光明燦發。
法眼至此三世。師雖印高麗三十六僧，然傳燈不載名字、機緣，茲不及贅。
