辨三種業，謂身口意辨四種報，謂黑報、白報、雜報、不黑不白報善男子！眾生觀受，知是一切至斷和合故，則不生受。
僧亮曰：釋愛是因，以我為樂，則生愛著也。十二因緣所作善惡者，以生死為樂，不能離故，名受時也。何因緣生者，次觀受因，因復有因，從微至著，明可斷也。不因自在天生者，難執著，謂言唯真無漏，得作九名，故今處處施此九位，高下無定，乃至十二因緣名字亦得作此九說。既數重釋竟，人由未解，故迦葉更問：前知根等三法云何有異？佛還作數重釋此三法正上、中、下品，次第相生，因果用異，故得此三名也。
迦葉菩薩白佛言：世尊至乃至得稱優婆夷義。
僧亮曰：上九法說道品次第功用差別，未說行義，說十相是所行之法也。
寶亮曰：第三番，歷十想為嘆。若依此經修十想，莫問凡圣，例皆通嘆。何意爾？昔教明理不周，修十想不成，依今所說，凡圣修行悉不乖理，所以通嘆。十想者，謂厭離食想、世間不可樂想、死想，此三是始觀；次有四想者，無常、苦、無我、多過罪，此四是涉理觀，得理小深；後余三想：離想、滅想、無愛想，是入圣觀也。就文中，先觀無常想，先觀麤，後觀細也。從遠離常慢下，第二、次修苦想也。從非我我所者下，第三、次觀無我想也。從智者觀無我已以下，第四、次觀厭離食想也。從具足如是四想下，第五、次修世間不可樂想也。又從有智之人，已修世間不可樂想下，第六、次修死想也。
迦葉菩薩言：世尊！云何名為至是則名為麤無常也。
僧亮曰：一內，二外者，有情是內，無情是外。次觀聞者，聞賢圣所說也。無車輪許者，地肥果實，家內種殖，皆悉豐足也。
既觀麤已，次觀細者至故受盛法復是苦。
僧亮曰：十時者，出胎名現在，未生名未來，終不漸長者，不念念滅也。內外各二者，內則饑渴，外則寒熱，觀壞苦也。無常器，即是行，觀行苦也。
善男子！智者復觀：生即是苦至若一若多，二俱無我。
僧亮曰：有異和合者，說法異，和合異。和合即無性無我，無有一法。能為作者，此破作者。和合故滅者，因滅果滅，和合滅也。
智者如是觀無我已至是名成就厭離食想。
僧亮曰：雖得無我等觀，今饑則須食，寒欲得衣，故生煩惱。食生貪故，先觀食也。如被剝牛者，物觸則苦也。如火聚者，思愿後身，後身如火也。三百鉾者，識本樂緣，緣皆是苦也。
迦葉菩薩言：世尊！智者觀食至不空食於國中信施。
僧亮曰：令與相似者，觀米如蟲，麨如骨末也。
善男子！智者具足如是四想至是名智者善修死想。
僧亮曰：次修死想，無常生滅，滅已不續，名死也。
智者具足如上六想至則得稱可沙門之相。
僧亮曰：又從若具足如上六想，即七想因下，次第七、修多過罪想，不復解多過罪，直作七句來釋：一、常修想者，常修上六想也；二、樂修想者，樂修上六想也；三、無瞋想者，修六想時，心都無瞋也；四、無妒想者，修此六想時，心無有妒也；五、善愿想者，修上六想，常非誓愿也；六、無慢想者，修此六想，不懷慢心也；七、三昧想者，若修上六想，常求三昧也。能呵三界者，解第八遠離想也。滅除三界者，解第九滅想也。不生愛著者，解第十無愛想也。
爾時，迦葉菩薩即於佛前至解脫即是大涅盤。
寶亮曰：大段第九，嘆佛也。