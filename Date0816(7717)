廣明慈益，象見師子，力士移石，盧至長者斯那大多女人及提婆達多、憍薩羅賊、流離太子迦葉菩薩白佛言：世尊至如是之觀非虛妄耶。
僧亮曰：第三門、明四等是實行也。難有兩意，此以虛行為難也。
僧宗曰：難有三重，此初重云：眾生在苦，不蒙救拔，證慈非實也。
寶亮曰：此下大段之第三也。明慈是實行，將辨此理故，迦葉先作虛妄之難也。此中凡六翻，此下第一，釋慈體是實行。迦葉引五事，證其無實之難也。
世尊！若非虛妄，實與樂者至威德力故，一切受樂。
僧宗曰：第二重難，如其必益，是則眾生必應離苦也。
若當真實不得樂者至云何得與此義相應。
僧亮曰：此第二難，明虛行不應得實報也。
僧宗曰：第三重難，以果驗因，二事相違，虛實未辨，請求解釋也。
佛言：善哉！善哉！善男子至諸佛菩薩真實不虛。
僧亮曰：初偈說世間慈也。行人以施是實行，故以施福修世間慈，不及其一，況出世間也。何者？雖慈一人，與世之樂，施不得爾，昇降可知矣。
僧宗曰：就此明慈有實益門中，有五翻為證也。初、明修慈實能轉境；第二、明慈能斷煩惱；第三、明慈為萬善根本；第四、明慈即萬行；第五、引果地之慈，證真實不虛也。佛是窮慈之極，得知因地亦有實益也。雖可有此五翻，若欲對向三問者，此五翻悉證慈有實益，并答初問。下當更題，第二問出別答也。此偈言慈之功用，乃於諸行為勝，豈但實益而已？不可以聲聞是虛，令菩薩益虛也。二問既釋，則第三問自然釋矣。
寶亮曰：佛將答難，先嘆之也。偈明實益，格量功德。何者？有人止於一人邊與慈，欲與其樂，始終必得出生死也。答人雖復供養無量五通神仙，以為福田，不如於一人邊起慈，十六分中之一也。供養仙人，乃得生死之報；若拔一人苦，實獲出世之利也。又化無量人，得出於生死，當知慈是實也。釋慈有實益之義，文齊於此。
云何知耶？善男子！菩薩至是實思惟，非不真實。
僧亮曰：五事證慈，此第一，明能令境雖不實，而物得實益。如由金得樂，土即為金。若無金生樂，金即為土無異。小大相容，當事皆實，而得其用也。
復次，善男子！云何名為至以是故名真實思惟。
僧亮曰：第二、以斷結故知非虛。
復次，善男子！菩薩摩訶薩至阿耨多羅三藐三菩提。
僧亮曰：第三事，以慈能生萬善，豈得非實耶？
僧宗曰：身被毒箭者，謂慳貪箭也。眷屬欲令安隱者，諸佛菩薩也。即命良醫而為拔箭者，令諸福田，往就乞也。且待莫觸者，方復優量，可施不可施，或財物多少，時節可不也。菩薩亦爾，若行施時者，合譬也。
復次，善男子！菩薩摩訶薩至常應勤發如是誓愿。
僧宗曰：言依離身一尺六寸者，如下經文。又曰衣服離身四寸不墮，便是一邊，四寸四邊為一尺六寸也。此則舉其四邊，彼乃言其一面耳。
善男子！一切聲聞、緣覺、菩薩至以是義故，實非虛妄。
僧亮曰：六度是菩薩別行，說施一事，余五可知也。其余諸行，與三乘共行，由佛說故，以慈為本也。先說人，後說法，不凈至無我等觀，說行相也。燸法至見道、修道，說得果深淺也。正勤至八圣道，說深淺法之名也。四禪至無諍三昧，說定名也。他心智至佛智，說智名也。謂皆以慈為本也。
善男子！能為善者，名實思惟至如是無量無邊功德。
僧亮曰：第四事，說萬行即慈，除苦為慈，三乘皆是滅苦，要得實者，則滅苦也。思惟是慈，盡苦名乘也。
迦葉菩薩白佛言：世尊至所修慈心為無利益。
僧亮曰：第五事，明慈現有實益，故發問。
佛言：善男子！菩薩之慈至是實思惟，非無利益。
僧亮曰：有二種必受苦：一、以不救故；二、以雖得小樂，更增重苦也。謂一闡提者，夫定受苦報，亦非但闡提，余業亦有，而其相難辨也。受苦不定者，謂與樂則得，不與則不得也。遙見師子者，夫不慈之物，有遇之者，則便生懼；大悲之人，有逆值者，實自然生樂，以憑師有在也。
僧宗曰：前有兩關，同明慈有實益。已遣一關，將顯事跡，是故迦葉重有前問，佛即釋。
善男子！我說是慈有無量至大涅盤經亦不可思議。
僧亮曰：明法身無緣，有感斯應，以顯大慈之功無出入異者也。