師問黃檗佛法大意，三度問，三度被打，師辭黃檗，檗曰：不須他去，只往高安灘頭參大愚，必為汝說。
師到大愚，愚曰：甚處來？
師曰：黃檗來。
愚曰：黃檗有何言句？
師曰：某甲三度問佛法的的大意，三度被打，不知某甲有過無過？
愚曰：黃檗與麼老婆心切，為汝得徹困，更來這問有過無過？
師於言下大悟，乃曰：元來黃檗佛法無多子。
愚搊住曰：這尿床鬼子！適來道有過無過，如今卻道黃檗佛法無多子，你見個甚麼道理？速道！速道！
師於大愚肋下筑三拳，愚拓開曰：汝師黃檗，非干我事。師辭大愚，卻回黃檗。
黃檗一日普請次，師隨後行，檗回頭見師空手，乃問：钁在何處？
師云：有一人將去了也。
檗曰：近前來！共汝商量個事。師便近前。
檗豎起钁曰：只這個，天下人拈掇不起。
師就手掣得，豎起曰：為甚麼卻在某甲手？
檗曰：今日自有人普請。便回寺。
師一日在僧堂前坐，見黃檗來，便閉卻目；黃檗乃作怖勢，便歸方丈。師隨至方丈禮謝，首座在黃檗處侍立，黃檗云：此僧雖是後生，卻知有此事。
首座云：老和尚腳跟不點地，卻證據個後生。黃檗自於口上打一摑。
首座云：知即得。
師在僧堂睡，檗入堂見，以柱杖打板頭一下；師舉首，見是檗，卻又睡；檗又打板頭一下，卻往上間，見首座坐禪，乃曰：下間後生卻坐禪，汝在這妄想作麼？
座曰：這老漢作甚麼？檗又打板頭一下，便出去。
黃檗因入廚下，問飯頭：作甚麼？
頭曰：揀眾僧飯米。
檗曰：一頓吃多少？
頭曰：二石五。
檗曰：莫太多麼？
頭曰：猶恐少在。檗便打。
頭舉似師，師曰：吾與汝勘這老漢。
才到侍立，檗舉前話，師曰：飯頭不會，請和尚代轉一語。
檗曰：汝但舉。
師曰：莫太多麼？
檗曰：來日更吃一頓。
師曰：說甚麼來日，即今便吃。隨後打一掌。
檗曰：這風顛漢又來這捋虎須。師喝一喝，便出去。
師半夏上黃檗山，見檗看經，師曰：我將謂是個人，元來是唵黑豆老和尚。
住數日，乃辭，檗曰：汝破夏來，何不終夏去？
師曰：某甲暫來禮拜和尚。檗便打趁令去。師行數里，疑此事，卻回終夏。
後又辭檗，檗曰：甚處去？
師曰：不是河南，便歸河北。
檗便打，師約住，與一掌。檗大笑，乃喚侍者：將百丈先師禪板、幾案來。
師曰：侍者！將火來。
檗曰：不然，子但將去，已後坐斷天下人舌頭去在。
到三峰平和尚處，平問：甚處來？
師曰：黃檗來。
平曰：黃檗有何言句？
師曰：金牛昨夜遭涂炭，直至如今不見蹤。
平曰：金風吹玉管，那個是知音？
師曰：直透萬重關，不住青霄內。
平曰：子這一問太高生。
師曰：龍生金鳳子，沖破碧琉璃。
平曰：且坐吃茶。又問：近離甚處？
師曰：龍光。
平曰：龍光近日如何？師便出去。
到鳳林，林曰：有事相借問，得麼？
師曰：何得剜肉作瘡？
林曰：海月澄無影，游魚獨自迷。
師曰：海月既無影，游魚何得迷？
林曰：觀風知浪起，翫水野帆飄。
師曰：孤蟾獨耀江山靜，長嘯一聲天地秋。
林曰：任張三寸揮天地，一句臨機試道看。
師曰：路逢劍客須呈劍，不是詩人莫獻詩。林便休。
師乃有頌曰：
大道絕同，任向西東。
石火莫及，電光罔通。
到大慈，慈在方丈內坐，師問：端居丈室時如何？
慈云：寒松一色千年別，野老拈花萬國春。
師云：今古永超圓智體，三山鎖斷萬重關。慈便喝，師亦喝。
慈云：作麼？師拂袖便出。
到明化，化問：來來去去作甚麼？
師云：只圖踏破草鞋。
化云：畢竟作麼生？
師云：老漢話頭也不識。
到金牛，牛見師來，橫按柱杖，當門踞坐。師以手敲柱杖三下，卻歸堂中第一位坐。牛下來見，乃問：夫賓主相看，各具威儀，上座從何而來，太無禮生！
師云：老和尚道甚麼？牛擬開口，師便打一坐具；牛作倒勢，師又打一坐具。
牛曰：今日不著便。遂歸方丈。
師住鎮州臨濟，學侶云集，一日，謂普化、克符二上座曰：我欲於此建立黃檗宗旨，汝等成褫我。二人珍重下去。
三日後，普化卻上來問：和尚三日前說甚麼？師便打。
三日後，克符上來問：和尚三日前打普化作麼？師亦打。
師曰：有時一喝如金剛王寶劍，有時一喝如踞地獅子，有時一喝如探竿影草，有時一喝不作一喝用。汝作麼生會？僧擬議，師便喝。
上堂次，兩堂首座相見，同時下喝，僧問師：還有賓主也無？
師曰：賓主歷然。
師召眾曰：要會臨濟賓主句，問取堂中二首座。
示眾：我有時先照後用，有時先用後照，有時照用同時，有時照用不同時。先照後用有人在；先用後照有法在；照用同時，驅耕夫之牛，奪饑人之食，敲骨取髓，痛下針錐；照用不同時，有問有答，立賓立主，合水和泥，應機接物。若是過量人，向未舉已前撩起便行，猶較些子。
上堂：赤肉團上有一無位真人，常從汝等面門出入，未證據者看看。
時有僧出問：如何是無位真人？
師下禪床把住云：道！道！
其僧擬議，師托開云：無位真人是甚麼乾矢橛！便歸方丈。
僧問：如何是佛法大意？師豎起拂子，僧便喝，師便打。
又僧問：如何是佛法大意？
師亦豎起拂子，僧便喝，師亦喝；僧擬議，師便打，乃曰：大眾！夫為法者，不避喪身失命。我於黃檗先師處，三度問佛法的的大意，三度被打，如蒿枝拂相似。如今更思一頓，誰為下手？
時有僧出曰：某甲下手。師度與柱杖，僧擬接，師便打。
有一老宿參，便問：禮拜即是？不禮拜即是？師便喝，宿便拜。
師曰：好個草賊！
宿曰：賊！賊！便出去。
師曰：莫道無事好。
時首座侍立，師曰：還有過也無？
座曰：有。
師曰：賓家有過？主家有過？
曰：二俱有過。
師曰：過在甚麼處？座便出去。
師曰：莫道無事好。
大覺到參，師舉起拂子，覺敷坐具；師擲下拂子，覺收坐具參堂去。僧眾曰：此僧莫是和尚親？不禮拜又不吃棒。
師聞，令喚覺，覺至，師曰：大眾道汝不禮拜，又不吃棒，莫是長老親故？覺乃珍重下去。
師問院主：甚麼處去來？
曰：州中糶黃米來。
師曰：糶得盡麼？
曰：糶得盡。
師以柱杖劃一劃，曰：還糶得這個麼？主便喝，師便打。
典座至，師舉前話，座曰：院主不會和尚意。
師曰：你又作麼生？座禮拜，師亦打。
同普化赴施主齋次，師問：毛吞巨海，芥納須彌，為復是神通妙用？為復是法爾如然？化趯倒飯床。
師曰：太粗生！
曰：這是甚麼所在，說粗說細！
次日又同赴齋，師復問：今日供養何似昨日？化又趯倒飯床。
師曰：得即得，太粗生！
化喝曰：瞎漢！佛法說甚麼粗細！師乃吐舌。
師與河陽、木塔長老同在僧堂地爐內坐，因說：普化每日在街市掣風掣顛，知他是凡是圣？言猶未了，普化入來，師便問：汝是凡是圣？
普化云：汝且道我是凡是圣？師便喝。
普化以手指云：河陽新婦子，木塔老婆禪，臨濟小廝兒，卻具一只眼。
師云：者賊！
普化云：賊！賊！便出去。
一日，普化在僧堂前吃生菜，師見云：大似一頭驢！普化便作驢鳴。
師謂直歲云：細抹草料著。
普化云：少室人不識，金陵又再來，臨濟一只眼，到處為人開。
師問杏山：如何是露地白牛？
山曰：吽！吽！
師曰：啞那！
山曰：長老作麼？
師曰：者畜生！
麻谷問：大悲千手眼，那個是正眼？
師搊住曰：大悲千手眼，作麼生是正眼？速道！速道！谷拽師下禪床卻坐。
師問訊曰：不審。谷擬議，師便喝，拽谷下禪床卻坐，谷便出。
師抵溈山為米頭，一日，篩米次，溈曰：施主米，莫拋撒。
師曰：不拋撒。
溈於地上拾得一粒，曰：汝道不拋撒，這個是甚麼？師不對。
溈又曰：莫輕這一粒，百千粒盡從這一粒生。
師曰：百千粒從這一粒生，未審這一粒從甚麼處生？溈呵呵大笑，歸方丈。
溈至晚上堂曰：大眾！米有蟲，諸人好看。
因僧自洞山來，師問：和尚有何言句示徒？
曰：解夏上堂云：秋初夏末，兄弟或東去西去，直須向萬里無寸草處去。復良久，曰：只如萬里無寸草處，作麼生去？
師曰：有人下語否？
曰：無。
師曰：何不道出門便是草？
師在方丈內，僧在窗外問：咫尺之間，為甚麼不睹師顏？
師曰：徧界不曾藏。
僧舉問雪峰：徧界不曾藏，意旨如何？
峰曰：甚麼處不是石霜？
師聞，曰：這老漢著甚死急！
峰聞，曰：老僧罪過。
僧問：三千里外遠聞石霜有個不顧。
師曰：是。
曰：只如萬象歷然，是顧不顧？
師曰：我道不驚眾。
曰：不驚眾是與萬象合，如何是不顧？
師曰：徧界不曾藏。
云蓋問：萬戶俱閉即不問，萬戶俱開時如何？
師曰：堂中事作麼生？
曰：無人接得渠。
師曰：道也太煞道，也只道得八九成。
曰：未審和尚作麼生道？
師曰：無人識得渠。
問僧：近離甚處？
曰：審道。
師於面前畫一畫，曰：汝刺腳與麼來，還審得這個麼？
曰：審不得。
師曰：汝衲衣與麼厚，為甚卻審這個不得？
曰：某甲衲衣雖厚，爭奈審這個不得！
師曰：與麼則七佛出世也救你不得。
曰：說甚七佛，千佛出世也救某甲不得！
師曰：太懵懂生。
曰：爭奈呢？
師曰：參堂去。
僧曰：喏！喏！
示眾：初機未覯大事，先須識取頭，其尾自至。
疏山仁參問：如何是頭？
師曰：直須知有。
曰：如何是尾？
師曰：盡卻今時。
曰：有頭無尾時如何？
師曰：吐得黃金，堪作甚麼？
曰：有尾無頭時如何？
師曰：猶有依倚在。
曰：直得頭尾相稱時如何？
師曰：渠不作個解會，亦未許渠在。
一日，寶蓋和尚來訪，師便卷起簾子，在方丈內坐，蓋一見，乃下卻簾便歸客位。師令侍者傳語：長老遠來不易，猶隔津在。蓋擒住侍者與一掌。
者曰：不用打某甲，有堂頭和尚在。
蓋曰：為有堂頭老漢，所以打你。
者回，舉似師，師曰：猶隔津在。
師會下有一僧到石霜，入門便道：不審。
霜曰：不必，闍黎！
僧云：與麼則珍重。
又到巖頭，亦云：不審。頭乃噓兩聲。
僧云：與麼則珍重。
才回步，頭云：雖是後生，亦能管帶。
其僧歸，舉似師，師明日陞堂，乃喚：昨日從石霜、巖頭來底阿師出來，如法舉前話。
僧舉了，師云：大眾還會麼？若無人道，老僧不惜兩莖眉毛道去也。乃云：石霜雖有殺人刀，且無活人劍；巖頭亦有殺人刀，亦有活人劍。
上堂：我二十年住此山，未曾舉著宗門中事。
有僧問：承和尚有言：二十年住此山，未曾舉著宗門中事。是否？
師曰：是。僧便掀倒禪床，師休去。
至明日普請，掘一坑，令侍者請昨日僧至，曰：老僧二十年說無義語，今日請上座打殺老僧，埋向坑，便請便請。若不打殺老僧，上座自著打殺，埋在坑中始得。其僧歸堂，束裝潛去。
虎頭上座參，師問：甚處來？
曰：湖南來。
師曰：曾到石霜麼？
曰：要路經過，爭得不到？
師曰：聞石霜有球子話，是否？
曰：和尚也須急著眼始得。
師曰：作麼生是球子？
曰：跳不出。
師曰：作麼生是球杖？
曰：沒手足。
師曰：且去！老僧未與闍黎相見。
明日升座，師曰：昨日新到在麼？頭出應諾。
師曰：目前無法，意在目前，不是目前法，非耳目之所到。
頭曰：今日雖問，要且不是。
師曰：片月難明，非關天地。
頭曰：莫沸。便作掀禪床勢。
師曰：且緩緩！虧著上座甚麼處？
頭豎起拳曰：目前還著得這個麼？
師曰：作家！作家！頭又作掀禪床勢。
師曰：大眾！看這一員戰將，若是門庭布列，山僧不如他；若據入理之談，也較山僧一級地。
師擔青龍疏鈔出蜀，至澧陽路上，見一婆子賣餅，因息肩，買餅點心。婆指擔曰：這個是甚麼文字？
師曰：青龍疏鈔。
婆曰：講何經？
師曰：金剛經。
婆曰：我有一問，你若答得，施與點心；若答不得，且別處去。金剛經道：過去心不可得，現在心不可得，未來心不可得。未審上座點那個心？師無語。
師至龍潭，上法堂曰：久向龍潭，及乎到來，潭又不見，龍又不現。
潭引身曰：子親到龍潭。師無語，遂棲止焉。
一夕，侍立次，潭曰：更深，何不下去？
師珍重便出，卻回，曰：外面黑。潭點紙燭度與師，師擬接，潭復吹滅，師於此大悟，便禮拜。
潭曰：子見個甚麼？
師曰：從今向去，更不疑天下老和尚舌頭也。
潭謂眾曰：可中有個漢，牙如劍樹，口似血盆，一棒打不回頭，他時向孤峰頂上立吾道去在。
師將疏鈔堆法堂前，舉火炬曰：窮諸玄辯，若一毫置於太虛；竭世樞機，似一滴投於巨壑。遂焚。
師抵溈山，挾復子上法堂，從西過東，從東過西，曰：有麼？有麼？
山坐次，殊不顧盻，師曰：無，無。便出。至門首，乃曰：雖然如此，也不得草草。遂具威儀，再入相見，才跨門，提起坐具，曰：和尚！山擬取拂子，師便喝，拂袖而出。
溈山至晚問首座：今日新到在否？
座曰：當時背卻法堂，著草鞋出去也。
山曰：此子已後向孤峰頂上盤結草庵，呵佛罵祖去在。
小參，示眾曰：今夜不答話，問話者三十棒。時有僧出禮拜，師便打。
僧曰：某甲話也未問，和尚因甚麼打某甲？
師曰：汝是甚麼處人？
曰：新羅人。
師曰：未跨船舷，好與三十棒。
示眾：道得也三十棒，道不得也三十棒。
臨濟聞得，謂洛浦曰：汝去問他，道得為甚麼也三十棒，待伊打，汝接住棒送一送，看伊作麼生？
浦如教而問，師便打，浦接住送一送，師便歸方丈。
浦回，舉似臨濟，濟曰：我從來疑這漢。雖然如是，你還識德山麼？浦擬議，濟便打。
龍牙問：學人仗鏌鎁劍擬取師頭時如何？
師引頸近前曰：！
牙曰：頭落也。師呵呵大笑。
牙後到洞山，舉前話，山曰：德山道甚麼？
牙曰：德山無語。
洞曰：莫道無語，且將德山落底頭呈似老僧看。牙方省，便懺謝。
有僧舉似師，師曰：洞山老人不識好惡，這漢死來多少時？救得有甚麼用處？
有僧相看，乃近前作相撲勢，師曰：與麼無禮，合吃山僧手棒！僧拂袖便行。
師曰：饒汝如是，也只得一半。僧轉身便喝。
師曰：須是我打你始得。
曰：諸方有明眼人在。
師曰：天然有眼。
僧擘開眼曰：貓。便出。
師曰：黃河三千年一度清。
僧參，師問維那：今日幾人新到？
曰：八人。
師曰：喚來一時生按著。
上堂：及盡知也，直得三世諸佛口掛壁上，猶有一人呵呵大笑，若識此人，參學事畢。
示眾：有言時，騎虎頭，收虎尾，第一句下明宗旨；無言時，覿露機鋒，如同電拂。
師因疾，僧問：還有不病者也無？
師曰：有。
曰：如何是不病者？
師曰：阿！阿！師復告眾曰：捫空追響，勞汝心神，夢覺覺非，竟有何事？
師初行腳時，路逢一婆擔水，師索水飲，婆曰：水不妨飲，婆有一問，須先問過。且道水具幾塵？
師曰：不具諸塵。
婆云：去！休污我水擔。
他日，因供養云巖真次，僧問：先師道只這是，莫便是否？
師曰：是。
曰：意旨如何？
師曰：當時幾錯會先師意。
曰：未審先師還知有也無？
師曰：若不知有，爭解恁麼道？若知有，爭肯恁麼道？
云巖諱日營齋，僧問：和尚於云巖處得何指示？
師曰：雖在彼中，不蒙指示。
曰：既不蒙指示，又用設齋作甚麼？
師曰：爭敢違背他？
曰：和尚初見南泉，為甚麼卻與云巖設齋？
師曰：我不重先師道德、佛法，只重他不為我說破。
曰：和尚為先師設齋，還肯先師也無？
師曰：半肯半不肯。
曰：為甚麼不全肯？
師曰：若全肯，即孤負先師也。
師與泰首座冬節吃果子次，乃問：有一物，上拄天，下拄地，黑似漆，常在動用中，動用中收不得，且道過在甚麼處？
泰曰：過在動用中。師喚侍者掇退果桌。
問雪峰：從甚處來？
曰：天臺來。
師曰：見智者否？
曰：義存吃鐵棒有分。
雪峰上問訊，師曰：入門來須有語，不得道早個入了也。
峰曰：某甲無口。
師曰：無口且從，還我眼來。峰無語。
雪峰搬柴次，乃於師面前拋下一束，師曰：重多少？
峰曰：盡大地人提不起。
師曰：爭得到這？峰無語。
洗鉢次，見兩烏爭蝦蟆，有僧便問：這個因甚麼到恁麼地？
師曰：只為闍黎。
問：三身之中，阿那身不墮眾數？
師曰：吾嘗於此切。
陳尚書問師：五十二位菩薩中，為甚麼不見妙覺？
師曰：尚書親見妙覺。
官人問：有人修行否？
師曰：待公作男子即修行。
師有時曰：體得佛向上事，方有些子語話分。
僧問：如何是語話？
師曰：語話時闍黎不聞。
曰：和尚還聞否？
師曰：不語話時即聞。
僧問：如何是佛向上人？
師曰：非佛。
師不安，令沙彌傳語云居，乃屬曰：他或問：和尚安樂否？但道：云巖路相次絕也。汝下此語須遠立，恐他打汝。沙彌領旨去，傳語聲未絕，早被云居打一棒。
將圓寂，謂眾曰：吾有閑名在世，誰人為吾除得？眾皆無對。
時沙彌出曰：請和尚法號。
師曰：吾閑名已謝。
公問僧：有個事與上座商量，得麼？
曰：合取狗口！
公自摑口曰：某甲罪過！
曰：知過必改。
公曰：恁麼則乞上座口吃飯，得麼？
齋次，拈起胡餅問僧：江西、湖南還有這個麼？
曰：尚書適來吃個甚麼？
公曰：敲鐘謝響。
又與僚屬登樓次，見數僧行來，有一官人曰：來者總是行腳僧。
公曰：不是。
曰：焉知不是？
公曰：待來勘過。
須臾，僧至樓前，公驀喚：上座！僧皆舉首。
公謂諸官曰：不信道。
師往五臺山華嚴寺，至金剛窟禮謁，遇一老翁牽牛而行，邀師入寺，翁呼均提，有童子應聲出迎，翁縱牛，引師陞堂，堂宇皆耀金色，翁踞床，指繡墩命坐，翁曰：近自何來？
師曰：南方。
翁曰：南方佛法如何住持？
師曰：末法比丘少奉戒律。
翁曰：多少眾？
師曰：或三百，或五百。
師卻問：此間佛法如何住持？
翁曰：龍蛇混雜，凡圣同居。
師曰：多少眾？
翁曰：前三三，後三三。
翁呼童子致茶，并進酥酪，師食之，覺心意開爽。翁拈起玻璃盞問曰：南方還有這個否？
師曰：無。
翁曰：尋常將甚麼吃茶？師無對，辭退翁，令童子相送。
師問童子：前三三，後三三，是多少？
童召：大德！師應諾。
童曰：是多少？
師復問曰：此為何處？
童曰：此金剛窟般若寺也。師凄然悟彼翁者即文殊也，不可再見，即稽首童子，愿乞一言為別。童說偈曰：
面上無嗔供養具，口無嗔吐妙香，
心無嗔是珍寶，無垢無染是真常。
言訖，均提與寺俱隱，但見五色云中，文殊乘金毛師子往來，忽有白云自東方來，覆之不見。
師因駐錫五臺，後參仰山，頓了心契，令充典座，文殊嘗現於粥鑊上，師以攪粥篦便打曰：文殊自文殊，文喜自文喜。
殊乃說偈曰：
苦瓠連根苦，甜瓜徹蔕甜。
修行三大劫，卻被老僧嫌。
一日，有異僧來求齋食，師減己分饋之。仰山預知，問曰：適來果位人至，汝結食否？
師曰：輟己回施。
仰曰：汝大利益。
有行者問：如何是佛法大意？師乃禮拜。
行者曰：和尚為甚麼禮俗人？
師曰：汝不見道：尊重弟子。
師到大覺為院主。一日，覺喚：院主！我聞你道：向南方行腳一遭，柱杖頭不曾撥著一個會佛法底。你憑個甚麼道理與麼道？師便喝，覺便打；師又喝，覺又打。
師來日從法堂過，覺召：院主！我直下疑你昨日這兩喝。師又喝，覺又打；師再喝，覺亦打。
師曰：某甲於三圣師兄處學得個賓主句，總被師兄折倒了也，愿與某甲個安樂法門。
覺曰：這瞎漢！來這納敗缺。脫下衲衣，痛打一頓。師於言下薦得臨濟先師在黃檗處吃棒底道理。
師後開堂日拈香曰：此一炷香，本為三圣師兄，三圣與我太孤；本為大覺師兄，大覺於我太賒；不如供養臨濟先師。
師謂克賓維那曰：汝不久為唱導之師。
賓曰：不入這保社。
師曰：會了不入？不會了不入？
曰：總不與麼。
師便打曰：克賓維那法戰不勝，罰錢五貫，設饡飯一堂。
次日，師自白椎曰：克賓維那法戰不勝，不得吃飯，即便出院。
示眾曰：若是作家戰將，便請單刀直入，更莫如何若何。
有旻德禪師出禮拜，起便喝，師亦喝；德又喝，師又喝；德禮拜歸眾，師曰：適來若是別人，三十棒一棒也較不得。何故？為他旻德會一喝不作一喝用。
師見同參來，才上法堂，師便喝，僧亦喝；師又喝，僧亦喝；師近前拈棒，僧又喝。師曰：你看！這瞎漢猶作主在。僧擬議，師直打下法堂。
侍者請問：適來那僧有甚觸忤和尚？
師曰：他適來也有權，也有實，也有照，也有用，及乎我將手向伊面前橫兩橫，到這卻去不得。似這般瞎漢，不打更待何時？僧禮拜。
後唐莊宗車駕幸河北，回至魏府行宮，詔師問曰：朕收中原，獲得一寶，未曾有人酬價。
師曰：請陛下寶看。帝以兩手舒幞頭腳。
師曰：君王之寶，誰敢酬價？宗大悅。
師在方丈坐，因僧問訊次，師曰：百千諸圣盡不出此方丈內。
曰：只如古人道大千沙界海中漚，未審此方丈向甚麼處著？
師曰：千圣現在。
曰：阿誰證明？師便擲下拂子，僧從西過東立，師便打。
僧曰：若不久參，焉知端的？
師曰：三十年後此話大行。
師問僧：甚處來？
曰：西山來。
師曰：見獼猴麼？
曰：見。
師曰：作甚麼伎倆？
曰：見某甲，一個伎倆也作不得。師便打。
師至仰山，山問：汝名甚麼？
師曰：慧寂。
山曰：慧寂是我名。
師曰：我名慧然。山大笑。
到德山，才展坐具，山曰：莫展炊巾，這無殘羹餿飯。
師曰：縱有，也無著處。山便打，師接住棒，推向禪床上；山大笑，師哭蒼天，便下參堂。
堂中首座號踢天泰，問：行腳高士須得本道公驗，作麼生是本道公驗？
師曰：道甚麼？
座再問，師打一坐具曰：這漆桶，前後觸忤多少賢良！座擬人事，師便過第二座人事。
問僧：近離甚處？僧便喝，師亦喝；僧又喝，師又喝。
僧曰：行棒即瞎。便喝，師拈棒，僧乃轉身作受棒勢。
師曰：下坡不走，快便難逢。便棒。
僧曰：這賊！便出去，師遂拋下棒。
次有僧問：適來爭容得這僧？
師曰：是伊見先師來。
師訪寶壽，寶壽坐不起，師展坐具，寶壽下禪床；師卻坐，寶壽驟入方丈閉卻門。知事見師坐不起，曰：請和尚庫下吃茶。師乃歸院。
翌日，寶壽來復謁，師踞禪床；寶壽展坐具，師亦下禪床；寶壽卻坐，師歸方丈閉卻門。寶壽入侍者寮取灰，圍卻方丈門便歸去。師遂開門，見曰：我不恁麼，他卻恁麼。
鎮州牧有姑為尼，行腳回，欲開堂為人，牧令師勘過，師問曰：見說汝欲開堂為人，是否？
尼曰：是。
師曰：尼是五障之身，汝作麼生為人？
尼曰：龍女八歲南方無垢世界成等正覺，又作麼生？
師曰：龍女有十八變，你試一變看。
尼曰：設使變得，也只是個野狐精。師便打。
牧聞舉，乃曰：和尚棒折那。
僧問：庵主在這多少年也？
師曰：只見冬凋夏長，年代總不記得。
曰：大好不記得。
師曰：汝道我在這得多少年也？
曰：冬凋夏長呢。
師曰：鬧市虎。
有老人入山參，師曰：住在甚處？老人不語。
師曰：善能對機。老人地上拈一枝草示師，師便喝；老人禮拜，師便歸庵。
老人曰：與麼疑殺一切人在。
有僧到參，師問：阿誰？
曰：杉洋庵主。
師曰：是我。僧便喝，師作噓聲。
僧曰：猶要棒吃在。師便打。
問僧：甚麼處來？
曰：江西來。
師豎起癢和子曰：江西還有這個麼？僧拓膝閉目。
師曰：東家廝兒卻向西家使喚。
僧曰：有口不煩賓主說。
師曰：適來患聾，而今患瘂。
僧曰：買鐵得金，一塲富貴。
師曰：客作無功，未免逃避。僧便行。
師曰：自累猶可，莫累老僧。
師參德山，山才見，下禪床作抽坐具勢，師曰：這個且置，或遇心境一如的人來，向伊道個甚麼，免被諸方檢責？
山曰：猶較昔日三步在，別作個主人公來。師便喝，山默然。
師曰：塞卻這老漢咽喉也！拂袖便出。
師為石霜侍者，洎霜歸寂，眾請首座繼住持，師白眾曰：須明得先師意始可。
座曰：先師有甚麼意？
師曰：先師道：休去、歇去、冷湫湫地去、一念萬年去、寒灰枯木去、古廟香罏去、一條白練去。其余則不問，如何是一條白練去？
座曰：這個只是明一色邊事。
師曰：元來未會先師意在。
座曰：你不肯我那？但裝香來，香烟斷處若去不得，即不會先師意。
遂焚香，香烟未斷，座已脫去。師拊座背曰：坐脫立亡即不無，先師意未夢見在。
強、德二禪客於路次見師騎牛，不識師，忽曰：蹄角甚分明，爭奈騎者不鑒！師驟牛而去。
強、德憩於樹下煎茶，師回，卻下牛，問曰：二禪客近離甚麼處？
曰：那邊。
師曰：那邊事作麼生？強提起茶盞。
師曰：此猶是這邊事，那邊事作麼生？強無對。
師曰：莫道騎者不鑒。
僧問：如何是獅子？
師曰：善哮吼。
僧拊掌曰：好手！好手！
師曰：青天白日，卻被鬼迷。僧作掀禪床勢，師便打。
曰：驢事未去，馬事到來。
師曰：灼然作家。僧拂袖出。
師曰：將甌盛水，擬比大洋。
道吾問：久向和尚會禪，是否？
師曰：蒼天！蒼天！
吾近前掩師口，曰：低聲，低聲。師與一掌。
吾曰：蒼天！蒼天！
師把住曰：得與麼無禮。吾卻與一掌。
師曰：老僧罪過。吾拂袖便行。
師呵呵大笑曰：早知如是，不見如是。
師游方時到洞山，時虔和尚垂語曰：有四種人：一人說過佛祖，一步行不得；一人行過佛祖，一句說不得；一人說得行得；一人說不得，行不得。阿那個是其人？
師出眾曰：一人說過佛祖，行不得者，只是無舌不許行；一人行過佛祖，一句說不得者，只是無足不許說；一人說得行得者，只是函蓋相稱；一人說不得，行不得者，如斷命求活，此是石女兒披枷帶鎖。
山曰：闍黎分上作麼生？
師曰：該通分上，卓卓寧彰。
山曰：只如海上明公秀又作麼生？
師曰：幻人相逢，拊掌呵呵。
士因禪月大師指參石霜，霜問：秀才何姓？
曰：姓張名拙。
霜曰：覓巧尚不可得，拙自何來？
張忽有省，乃呈偈曰：
光明寂照徧河沙，凡圣含靈共我家。
一念不生全體現，六根才動被云遮。
破除煩惱重增病，趣向真如亦是邪。
隨順世緣無罣礙，涅盤生死等空花。
師抵涔陽，遇故人，因話武陵舊事，問曰：倏忽數年，何處逃難？
師曰：只在闤闠中。
曰：何不向無人處去？
師曰：無人處有何難？
曰：闤闠中如何逃避？
師曰：雖在闤闠中，要且人不識。故人罔測。
龐居士禮拜，起曰：孟夏毒熱，孟冬薄寒。
師曰：莫錯。
士曰：龐公年老。
師曰：何不寒時道寒，熱時道熱？
士曰：患聾作麼？
師曰：放你三十棒。
士曰：啞卻我口，塞卻你眼。
蛤溪道者相訪，師問：自從犁溪相別，今得幾年？
溪曰：和尚猶記得昔年事。
師曰：見說道者，總忘卻年月也。
溪曰：和尚住持事繁，且容仔細看。
師曰：打即打會禪漢。
溪曰：某甲消得。
師曰：道者住山事繁。
問：一毫吞盡巨海，於中更復何言？
師曰：家有白澤之圖，必無如是妖怪。
僧問：供養百千諸佛，不如供養一個無心道人。未審百千諸佛有何過？無心道人有何德？
師曰：一片白云橫谷口，幾多歸鳥盡迷巢。
僧問：二龍爭珠，誰是得者？
師曰：其珠徧地，目睹如泥。
師謁夾山，山問：名甚麼？
師曰：月輪。
山作一圓相，曰：何似這個？
師曰：和尚恁麼語話，諸方大有人不肯在。
山曰：闍黎作麼生？
師曰：還見月輪麼？
山曰：闍黎恁麼道，此間大有人不肯諸方。師乃服膺參訊。
一日，夾山抗聲問曰：子是甚麼處人？
師曰：閩中人。
山曰：還識老僧麼？
師曰：和尚還識學人麼？
山曰：不然，子且還老僧草鞋錢，然後老僧還子廬陵米價。
師曰：恁麼則不識和尚也，未委廬陵米作麼價？
山曰：真師子兒！善能哮吼。乃入室受印。
僧參，師問：莫是多口白頭因麼？
因曰：不敢。
師曰：有多少口？
曰：通身是。
師曰：尋常向甚麼處屙？
曰：向韶山口屙。
師曰：有韶山口即得，無韶山口向甚麼處屙？因無語，師便打。
遵布衲訪師，在山下相見，遵問：韶山路向甚麼處去？
師以手指曰：嗚那青青黯黯處去。
遵近前把住曰：久向韶山，莫便是否？
師曰：是即是，闍黎有甚麼事？
遵曰：擬伸一問，師還答否？
師曰：看君不是金牙作，爭解彎弓射尉遲？
遵曰：鳳凰直入烟霄去，誰怕林間野雀兒？
師曰：當軒畫鼓從君擊，試展家風似老僧。
遵曰：一句迥超千圣外，松蘿不與月輪齊。
師曰：饒君直出威音外，猶較韶山半月程。
遵曰：過在甚處？
師曰：倜儻之辭，時人知有。
遵曰：恁麼則真玉泥中異，不撥萬機塵。
師曰：魯班門下，徒施巧妙。
遵曰：學人即恁麼，未審師意如何？
師曰：玉女夜拋梭，織錦於西舍。
遵曰：莫便是和尚家風也無？
師曰：耕夫制玉漏，不是行家作。
遵曰：此猶是文言，如何是和尚家風？
師曰：橫身當宇宙，誰是出頭人？
遵無語，師遂同歸山，才人事了，師召近前曰：闍黎有沖天之氣，老僧有入地之謀；闍黎橫吞巨海，老僧背負須彌；闍黎按劍上來，老僧掗槍相待。向上一路，速道！速道！
遵曰：明鏡當臺，請師一鑒。
師曰：不鑒。
遵曰：為甚不鑒？
師曰：水淺無魚，徒勞下釣。遵無對，師便打。
師因有人請灌頂三藏供養，敷坐訖，師乃就彼位坐，時有云涉座主問曰：和尚甚麼年行道？
師曰：座主近前來。涉近前。
師曰：只如憍陳如是甚麼年行道？涉茫然。
師喝曰：這尿床鬼！
師游山見蟬蛻，侍者問曰：殼在這，蟬向甚麼處去也？師拈殼就耳畔搖三五下，作蟬聲，侍者於是開悟。
僧問：古人有請不背，今請和尚入井，還背也無？
師曰：深深無別源，飲者消諸患。
因有一院名無垢凈光，造浴室，有人問：既是無垢凈光，為甚麼卻造浴室？僧無語。
後請師代，師曰：三秋明月夜，不是騁團圓。
師謁仰山，才入門，提起坐具曰：和尚！仰山取拂子擬舉。
師曰：不妨好手。
後參德山，執坐具上法堂瞻視，山曰：作麼？師便喝。
山曰：老僧過在甚麼處？
師曰：兩重公案。乃下參堂。
山曰：這個阿師稍似個行腳人。
至來日，上問訊，山曰：闍黎是昨日新到否？
曰：是。
山曰：甚麼處學得這虛頭來？
師曰：全奯終不自謾。
山曰：他後不得辜負老僧。
一日，參德山，方跨門，便問：是凡是圣？山便喝，師禮拜。
有人舉似洞山，山曰：若不是奯公，大難承當。
師曰：洞山老人不識好惡，錯下名言，我當時一手擡一手搦。
雪峰在德山作飯頭，一日，飯遲，德山擎鉢下法堂，峰曬飯巾次，見德山，乃曰：鐘未鳴，鼓未響，拓鉢向甚麼處去？德山便歸方丈。
峰舉似師，師曰：大小德山未會末後句在。
山聞，令侍者喚師去問：汝不肯老僧那？師密啟其意，山乃休。
明日陞堂，果與尋常不同。師至僧堂前，拊掌大笑曰：且喜堂頭老漢會末後句，他後天下人不奈伊何。雖然，也只得三年活。山果三年後示寂。
師與羅山卜塔基，羅山中路忽曰：和尚！
師回顧曰：作麼？
山舉手指曰：這好片地。
師咄曰：瓜州賣瓜漢！
又行數里，歇次，山禮拜，問曰：和尚豈不是三十年前在洞山而不肯洞山？
師曰：是。
又曰：和尚豈不是嗣德山又不肯德山？
師曰：是。
山曰：不肯德山即不問，只如洞山有何虧缺？
師良久曰：洞山好佛，只是無光。山禮拜。
問：三界競起時如何？
師曰：坐卻著。
曰：未審師意如何？
師曰：移取廬山來，即向汝道。
僧問：塵中如何辨主？
師曰：銅鑼滿盛油。
師值沙汰，於鄂州湖邊作渡子，兩岸各掛一板，有人過渡，打板一下，師曰：阿誰？或曰：要過那邊去。師乃舞棹迎之。
一日，因一婆抱一孩兒來，乃曰：呈橈舞棹即不問，且道婆手中兒甚處得來？師便打。
婆曰：婆生七子，六個不遇知音，只這一個，也不消得。便拋向水中。
上堂：三世諸佛用一點伎倆不得，天下老師口似匾擔，諸人作麼生？大不容易，除非知有，余莫能知。