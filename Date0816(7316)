師入院開堂，宣疏了，師云：大眾！大家散去，早落二頭三首；如不散去，今日熱瞞諸人去也。宜陽秀水，萍實楚江。遂陞座，拈香云：此一瓣香，奉為今上皇帝圣壽千秋，永昌佛日；次一瓣香，奉為州縣官僚、檀那十信。此一瓣香，諸人還知落處麼？若也知得落處，更不須開兩片皮；若也不知，為先住南源，次住石霜，今住潭州興化禪寺。諸人還識興化麼？如不識，不免帶累上祖。遂趺座。
維那白槌訖，師云：早落第二義，大眾散去，猶較些子；既不散去，有疑請問。
僧問：師唱誰家曲？宗風嗣阿誰？
師云：隔江打鼓不聞聲。
僧云：興化的子，臨濟兒孫。
師云：今日因齋慶贊。
師乃云：更有問話者麼？所以道：諸供養中，法供養最為勝。良久，云：百千諸佛、天下老和尚出世，皆以直指人心，見性成佛。若向者明得去，盡與百千諸佛同參；若向者未能明得，楊岐未免惹帶口業。況諸人盡是靈山會上受佛付囑底人，何須自家退屈？還有記得底人麼？你且道靈山末後一句作麼生道？如無，楊岐今日敗闕，以方會俾欲深云隱拙，隨眾延時，豈謂郡縣官僚洎諸檀信共崇三寶，續佛壽命，令法久住，俾令山僧住持此剎，亦非小緣。所有一毫之善，上祝皇帝萬歲，家宰千秋。大眾！且道今日事作麼生？良久，云：來年更有新條在，惱亂春風卒未休。
上堂，僧問：如何是祖師西來意？
師云：擔頭不負書。師云：心生種種法生，心滅種種法滅。拈起拄杖，卓一下，云：大千世界百雜碎，捧鉢盂向香積世界吃飰去也。
上堂，僧問：如何是不動尊？
師云：大眾齊著力。
僧云：與麼則香燈不絕去也。
師云：且喜勿交涉。
師乃云：一切法皆是佛法，佛殿對三門，僧堂對廚庫。若也會得，擔取鉢盂拄杖，一任天下橫行；若也不會，更且面壁。
上堂，僧問：如何是佛？
師云：賊是人做。
師乃云：萬法是心光，諸緣惟性曉，本無迷悟人，只要今日了。山河大地有什麼過？山河大地，目前諸法，總在諸人腳跟下，自是諸人不信，可謂古釋迦不前，今彌勒不後。楊岐與麼，可謂買帽相頭。
上堂：心是根，法是塵，兩種猶如鏡上痕。痕垢盡時光始現，心法雙忘性即真。遂拍禪床一下，云：山河大地何處有也？且作麼生道得不受人瞞底句？若也道得，向十字路頭道將一句來；如無，楊岐今日失利。
上堂：一塵才起，大地全收。遂拈起拄杖云：須彌山上走馬，大洋海聝跳，鬧市中忽撞著者個，是人知有。且道黑地穿針一句作麼生道？良久，云：尋常不欲頻開口，為是渾身著衲衣。
上堂云：心隨萬境轉，轉處實能幽。隨流認得性，無喜復無憂。復云：天堂地獄罩卻汝頭，釋迦老子在你腳跟下，當明對暗，時人知有，鬧市把將鼻孔來。還有道得麼？試出來與楊岐出氣。如無，楊岐今日失利。
上堂，僧問：祖師面壁，意旨如何？
師云：西天人不會唐言。
僧云：昨日雨落，今日天晴，是人道得，請和尚出格道一句。師以兩手捺膝坐。
僧云：大煞盡力道，只道得一半。
師云：分身兩處看。
僧指侍者云：和尚為什麼不著鞋？
師云：者漆桶。僧便禮拜歸眾。
師乃舉：外道問佛：不問有言，不問無言。世尊良久。外道贊嘆：世尊大慈大悲，開我迷云，令我得入。外道去後，阿難問世尊云：外道見個什麼，便道令我得入？世尊云：如世良馬，見鞭影而行。
師云：道吾師兄云：世尊只眼通三世，外道雙眸貫五天。道吾師兄善則善矣，甚與古人出氣。楊岐道：金鍮不辨，玉石不分。大眾要會麼？世尊輟己從人，外道因齋慶贊。遂以拄杖卓一下，喝一喝。
上堂：妙湛總持不動尊，首楞嚴王世希有，銷我億劫顛倒想，不歷僧只獲法身。乃拈拄杖云：拄杖子豈不是法身？你諸人還知麼？楊岐今日向水倒，泥饇，蓋為諸人頭抵面袋，三十年後明眼人前不得錯舉。以拄杖卓一下，喝一喝。
上堂云：一切智通無障礙。遂拈起拄杖云：拄杖子向諸人面前逞大神通去也。遂擲下云：直得乾坤震裂，地搖六動。不見道：一切智智清凈。又拍禪床一下，云：三十年後，明眼人前莫道楊岐龍頭蛇尾。
上堂云：雷驚雨勢，萬物發生。拈起拄杖云：大眾！且道者個作麼生？良久，云：漁翁盡日空垂釣，收取絲綸歸去來。以拄杖卓禪床一下，云：參。
上堂，僧問：師登寶座，四眾臨筵，的的西來，請師舉唱。
師云：云開山岳秀，水到四溟寬。
進云：一句已蒙師指示，今日得聞於未聞。
師云：腳跟下一句作麼生道？
僧云：若不伸三拜，爭顯我師機？
師云：更有什麼事？僧禮拜。
師云：記取者僧話頭。
問：先圣有八萬四千法門，門門見諦，學人為什麼觸途成滯？
師云：何得自家退屈？
僧云：急切處，請師舉。
師云：露柱聝跳上三十三天。
僧云：拈卻佛殿，去卻案山，腳跟下去西天有多少？
師云：楊岐被你問倒。
僧云：將謂無鼻孔。
師云：三十年後，自家面赤。
師乃云：風不鳴條，雨不破塊，此是俗漢時節，作麼生是衲僧應時應節底句？遂拍禪床一下，云：直待彌勒下生時。
上堂，僧問：虎符金印師親握，家國興亡事若何？
師云：將軍不舉令。
僧云：坐籌幃幄，非師者誰？
師云：金州客。
僧云：幸對人天，愿觀盛作。
師云：楊岐鼻孔在闍梨手。
僧云：學人性命在和尚手中。
師云：你乾聝跳作什麼？
僧云：下坡不走，快便難逢。撫掌一下，便禮拜。
師云：看者一員戰將。
師乃云：風霜刮地，寒葉飄空，不涉春緣，拈將鼻吼竭二千年。
上堂云：把定乾坤幾萬般，文殊普賢豈能觀？今日為君重注破，鱉鼻南山子細看。以拄杖卓一下。
上堂云：一即一切，一切即一。拈起拄杖云：吞卻山河大地了也。過去諸佛、未來諸佛、天下老和尚總在拄杖頭上。遂以拄杖劃一劃，云：不消一喝。
上堂云：云蓋傳箭令下，釋迦老子為先鋒，菩提達磨為殿後，陣勢既圓，天下太平。且道不動步一句作麼生道？良久，云：不經一事，不長一智。參。
上堂云：天得一以清，地得一以寧，君王得一以治天下，衲僧得一且作麼生？良久，云：鉢盂口向天。
上堂云：心隨萬境轉，轉處實能幽。拍禪床一下，云：釋迦老子被蟭螟蟲吞卻了也，且喜天下太平。喝一喝。
上堂云：時雨霖霖，悅耕人心，頭頭顯煥，金不博金。參。
上堂云：是法住法位，世間相常住。釋迦老子鼻孔遼天，樓至如來兩腳踏地。你且道者兩個漢還有過也無？良久，云：犬子便吠，牛子牽犁，衲僧與麼，未摸著皮。
上堂，顧視大眾，喝一喝，卓拄杖一下，云：清平世界，不許人攙奪行市。
上堂云：釋迦老子初生時，周行七步，目顧四方，一手指天，一手指地。今時衲僧盡皆打模畫樣，便道：天上天下，唯我獨尊。云蓋不惜性命，亦為諸人打個樣子。良久，云：陽氣發時無硬地。
上堂云：彌勒真彌勒，分身千百億，時時示時人，時人皆不識。師乃擲下拄杖，便歸方丈。
上堂，舉：盤山道：向上一路，千圣不傳。
師云：口上著。
又云：學者勞形，如猿捉影。
師云：盤山與麼道，以己妨人。
上堂：彌勒真彌勒，分身千百億，時時示時人，時人皆不識。師遂拈起拄杖云：拄杖子豈不是彌勒？諸人還見麼？拄杖子橫也，是彌勒放光動地；拄杖子豎也，是彌勒放光照曜三十三天；拄杖子不橫不豎，彌勒向諸人腳跟下助你諸人說般若。若也知得，去拈鼻孔，向鉢盂道將一句來；如無，山僧失利。
上堂云：山僧一語，凡圣同舉，罷釣收綸，不如歸去。
上堂云：今朝三月二，瞿曇未瞥地，拈花說多端，迦葉猶尚醉。更有末後語，且不得錯舉。
上堂云：朝晴夜雨，民歡卒土，瞿曇老人未有後語，云蓋今日為大眾舉。良久，云：太平本是將軍致，不許將軍見太平。
一日，璉三生至，師云：寒風凜烈，紅葉飄空，祖室高流，朝離何處？
璉云：齋後離南源。
師云：腳跟下一句作麼生道？璉以坐具摵一摵。
師云：只者個，別有在？璉作抽身勢。
師云：且坐吃茶。
二人新到，師云：春雨乍歇，泥水未乾，行腳高人，如何話道？
僧云：昔時離古寺，今日睹師顏。
師云：甚處念得者虛頭來？
僧云：和尚幸是大人。
師云：腳跟下一句作麼生道？僧以坐具摵一摵。
師云：與麼則楊岐燒香供養去也。
僧云：明眼人難瞞。
師拈起坐具云：第二行腳僧，喚者個作什麼？
僧云：乍入叢林，不會。
師云：實頭人難得，且坐吃茶。
問僧：落葉飄飄，朝離何處？
僧云：齋後離南源。
師云：腳跟下一句作麼生道？
僧云：愁人莫向愁人說。
師云：楊岐專為舉揚諸方去也。
僧云：是什麼心行？
師云：不得楊岐贊嘆。
僧擬議，師云：且坐吃茶。
一日，數人新到相看，師云：陣勢既圓，作家戰將何不出來與云蓋相見？僧打一坐具。
師云：作家師僧。僧又打一坐具。
師云：一坐具，兩坐具，又作麼生？僧擬議，師乃背面立，僧又打一坐具。
師云：你道云蓋話頭在甚處？
僧云：在者。
師云：三十年後自悟去在，云蓋在上座手。且坐吃茶。
師又問：夏在甚處？
僧云：神鼎。
師云：早知上座神鼎來，更不敢借問。
師次日參，云：昨日數人新到，打云蓋三下坐具，恰似有個悟處。遂舉前話了，乃云：云蓋敗闕處，諸人總知；新到得勝處，諸人還知麼？若也知得，出來與云蓋出氣；若也不知，明眼人前不得錯舉。
上堂云：萬法本閑，唯人自鬧。以拄杖卓一下，云：大眾！好看火燭，明眼人前不得錯舉。
師訪孫比部，值判公事次，部云：下官為王事所牽，無由免離。
師云：此是比部愿弘深廣，利濟群生。
比部云：未審如何？
師云：應現宰官身，廣弘悲愿深。為人重指處，棒下血霖霖。
比部因頌有省，乃歸小廳，坐次，卻問：下官每日持齋吃菜還合諸圣也無？
師以頌贈之：
孫比部！孫比部！不將酒肉污腸肚。侍仆妻兒渾不顧，釋迦老子是誰做？
孫比部！孫比部！
口似乞兒席袋，鼻似園頭屎杓，勞君神筆寫成，一任天下卜度。
似驢非驢，似馬非馬，咄哉楊岐！牽犁拽杷。
指驢又無尾，喚牛又無角，進前不移步，退後豈收腳？
無言不同佛，有語誰斟酌？巧拙常現前，勞君安寫邈。