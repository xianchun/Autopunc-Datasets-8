我聞如是：
國，在勝林給孤獨園。
爾時，諸比丘於中食後集坐講堂，共論此事：諸賢！甚奇！甚特！大人成就三十二相，必有二處真諦不虛：若在家者，必為轉輪王，聰明智慧，有四種軍，整御天下，由己自在，如法法王成就七寶。彼七寶者，輪寶、象寶、馬寶、珠寶、女寶、居士寶、主兵臣寶，是為七。千子具足，顏貌端正，勇猛無畏，能伏他眾。彼必統領此一切地乃至大海，不以刀杖，以法教令，令得安樂。若剃除須發，著袈裟衣，至信、舍家、無家、學道者，必得如來、無所著、等正覺，名稱流布，周聞十方。
爾時，世尊在於燕坐，以凈天耳出過於人，聞諸比丘於中食後集坐講堂，共論此事：諸賢！甚奇！甚特！大人成就三十二相，必有二處真諦不虛：若在家者，必為轉輪王，聰明智慧，有四種軍，整御天下，由己自在，如法法王成就七寶。彼七寶者，輪寶、象寶、馬寶、珠寶、女寶、居士寶、主兵臣寶，是為*七。千子具足，顏貌端正，勇猛無畏，能伏他眾。彼必統領此一切地乃至大海，不以刀杖，以法教令，令得安樂。若剃除須發，著袈裟衣，至信、舍家、無家、學道者，必得如來、無所著、等正覺，名稱流布，周聞十方。
世尊聞已，則於晡時從燕坐起，往詣講堂比丘眾前敷座而坐，問諸比丘：汝等今日共論何事集坐講堂？
時，諸比丘白曰：世尊！我等今日集坐講堂共論此事：諸賢！甚奇！甚特！大人成就三十二相，必有二處真諦不虛：若在家者，必為轉輪王，聰明智慧，有四種軍，整御天下，由己自在，如法法王成就七寶。彼七寶者，輪寶、象寶、馬寶、珠寶、女寶、居士寶、主兵臣寶，是為*七。千子具足，顏貌端正，勇猛無畏，能伏他眾。彼必統領此一切地乃至大海，不以刀杖，以法教令，令得安樂。若剃除須發，著袈裟衣，至信、舍家、無家、學道者，必得如來、無所著、等正覺，名稱流布，周聞十方。世尊！我等共論如此事故集坐講堂。
於是，世尊告曰：比丘！汝等欲得從如來聞三十二相耶？謂大人所成，必有二處真諦不虛：若在家者，必為轉輪王，聰明智慧，有四種軍，整御天下，由己自在，如法法王成就七寶。彼七寶者，輪寶、象寶、馬寶、珠寶、女寶、居士寶、主兵臣寶，是為*七。千子具足，顏貌端正，勇猛無畏，能伏他眾。彼必統領此一切地乃至大海，不以刀杖，以法教令，令得安樂。若剃除須發，著袈裟衣，至信、舍家、無家、學道者，必得如來、無所著、等正覺，名稱流布，周聞十方。
時，諸比丘聞已，白曰：世尊！今正是時。善逝！今正是時。若世尊為諸比丘說三十二相者，諸比丘聞已當善受持。
世尊告曰：諸比丘！諦聽！諦聽！善思念之，吾當為汝廣分別說。時，諸比丘受教而聽。
佛言：大人足安平立，是謂大人大人之相。復次，大人足下生輪，輪有千輻，一切具足，是謂大人大人之相。復次，大人足指纖長，是謂大人大人之相。復次，大人足周正直，是謂大人大人之相。復次，大人足跟踝後兩邊平滿，是謂大人大人之相。復次，大人足兩踝柛，是謂大人大人之相。復次，大人身毛上向，是謂大人大人之相。復次，大人手足網縵，猶如鴈王，是謂大人大人之相。復次，大人手足極妙柔弱軟敷，猶兜羅華，是謂大人大人之相。復次，大人肌皮軟細，塵水不著，是謂大人大人之相。
復次，大人一一毛；一一毛者，身一孔一毛生，色若紺青，如螺右旋，是謂大人大人之相。復次，大人鹿足腸，猶如鹿王，是謂大人大人之相。復次，大人陰馬藏，猶良馬王，是謂大人大人之相。復次，大人身形圓好，猶如尼拘類樹，上下圓相稱，是謂大人大人之相。復次，大人身不阿曲；身不曲者，平立伸手以摩其膝，是謂大人大人之相。復次，大人身黃金色，如紫磨金，是謂大人大人之相。復次，大人身七處滿；七處滿者，兩手、兩足、兩肩及頸，是謂大人大人之相。復次，大人其上身大，猶如師子，是謂大人大人之相。復次，大人師子頰車，是謂大人大人之相。
復次，大人脊背平直，是謂大人大人之相。復次，大人兩肩上連，通頸平滿，是謂大人大人之相。復次，大人四十齒牙、平齒、不踈齒、白齒、通味第一味，是謂大人大人之相。復次，大人梵音可愛，其聲猶如加羅毘伽，是謂大人大人之相。復次，大人廣長舌；廣長舌者，舌從口出遍覆其面，是謂大人大人之相。復次，大人承淚處滿，猶如牛王，是謂大人大人之相。復次，大人眼色紺青，是謂大人大人之相。復次，大人頂有肉髻，團圓相稱，發螺右旋，是謂大人大人之相。復次，大人眉間生毛，潔白右縈，是謂大人大人之相。
諸比丘！大人成就此三十二相，必有二處真諦不虛：若在家者，必為轉輪王，聰明智慧，有四種軍，整御天下，由己自在，如法法王成就七寶。彼七寶者，輪寶、象寶、馬寶、珠寶、女寶、居士寶、主兵臣寶，是為*七。千子具足，顏貌端正，勇猛無畏，能伏他眾。彼必統領此一切地乃至大海，不以刀杖，以法教令，令得安樂。若剃除發須，著袈裟衣，至信、舍家、無家、學道者，必得如來、無所著、等正覺，名稱流布，周聞十方。
佛說如是，彼諸比丘聞佛所說，歡喜奉行！
