但歌四曲，出自漢世。無弦節，作伎，最先一人倡，三人和。魏武帝尤好之。時有宋容華者，清澈好聲，善唱此曲，當時特妙。自晉以來，不復傳，遂絕。相和，漢舊歌也。絲竹更相和，執節者歌。本一部，魏明帝分為二，更遞夜宿。本十七曲，朱生、宋識、列和等復合之為十三曲。
駕六龍乘風而行，行四海外。路下之八邦，曆登高山，臨溪穀，乘雲而行，行四海外，東到泰山。仙人玉女，下來翱游，驂駕六龍，飲玉漿，河水盡，不東流。解愁腹，飲玉漿。奉持行，東到蓬萊山。上至天之門。玉闕下，引見得入，赤松相對，四面顧望，視正焜煌。開王心正興，其氣百道至，傳告無窮。閉其口，但當愛氣，壽萬年。東到海，與天連。神仙之道，出窈入冥。常當專之，心恬憺無所愒欲，閉門坐自守，天與期氣。願得神之人，乘駕雲車，驂駕白鹿，上到天之門，來賜神之藥。跪受之，敬神齊。當如此，道自來。華陰山，自以為大，高百丈，浮雲為之蓋。仙人欲來，出隨風，削之雨。吹我洞簫鼓瑟琴，何誾誾，酒與歌戲。今日相樂誠為樂，玉女起，起儛移數時。鼓吹一何嘈嘈，從西北來時，仙道多駕煙，乘雲駕龍，鬱何蓩蓩。遨游八極，乃到崐崘之山，西王母側。神仙金止玉亭，來者為誰？赤松王喬，乃德旋之門。樂共飲食到黃昏，多駕合坐，萬歲長宜子孫。游君山，甚為真，磪砟硌，爾自為神。乃到王母臺，金階玉為堂，芝草生殿傍。東西廂，客滿堂。主人當行觴，坐者長壽遽何央。長樂甫始宜孫子，常願主人增年，與天相守。
厥初生，造化之陶物，莫不有終期。莫不有終期，聖賢不能免，何為懷此憂。願螭龍之駕，思想崐崘居。思想崐崘居，見期於迂怪，志意在蓬萊。志意在蓬萊，周孔聖徂落，會稽以墳丘。會稽以墳丘，陶陶誰能度，君子以弗憂。年之暮奈何，過時時來微。
江南可採蓮，蓮葉何田田。魚戲蓮葉間，魚戲蓮葉東，魚戲蓮葉西，魚戲蓮葉南，魚戲蓮葉北。
天地間，人為貴。立君牧民，為之軌則。車轍馬迹，經緯四極。絀陟幽明，黎庶繁息。於鑠賢聖，總統邦域，封建五爵，井田刑獄。有燔丹書，無普赦贖。臯陶甫刑，何有失職。嗟哉後世，改制易律。勞民為君，役賦其力。舜漆食器，畔者十國；不及唐堯，棌椽不斵。世歎伯夷，欲以厲俗。侈惡之大，儉為恭德。許由推讓，豈有訟曲。兼愛尚同，疏者為戚。
東光乎！倉梧何不乎！倉梧多腐粟，無益諸軍糧。諸軍游蕩子，蚤行多悲傷。
登山而遠望，谿谷多所有。楩柟千餘尺，眾草之盛茂。華葉燿人目。五色難可紀。雉雊山雞鳴，虎嘯谷風起。號羆當我道，狂顧動牙齒。
惟漢二十世，所任誠不良。沐猴而冠帶，智小而謀強。猶豫不敢斷，因狩執君王。白虹為貫日，己亦先受殃。賊臣持國柄，殺主滅宇京。蕩覆帝基業，宗廟以燔喪。播越西遷移，號泣而且行。瞻彼洛城郭，微子為哀傷。
關東有義士，興兵討群凶。初期會孟津，乃心在咸陽。軍合力不齊，躊躇而雁行。勢利使人爭，嗣還自相戕。淮南弟稱號，刻璽於北方。鎧甲生蟣蝨，萬姓以死亡。白骨露於野，千里無雞鳴。生民百遺一，念之絕人膓。
對酒歌，太平時，吏不呼門。王者賢且明，宰相股肱皆忠良，咸禮讓，民無所爭訟。三年耕有九年儲，倉穀滿盈，斑白不負戴。雨澤如此，五穀用成。卻走馬以糞其土田。爵公侯伯子男，咸愛其民，以黜陟幽明，子養有若父與兄。犯禮法，輕重隨其刑。路無拾遺之私，囹圄空虛，冬節不斷人。耄耋皆得以壽終，恩德廣及草木昆蟲。
雞鳴高樹顛，狗吠深宮中。蕩子何所之，天下方太平。刑法非有貸，柔協正亂名。黃金為君門，璧玉為軒堂。上有雙尊酒，作使邯鄲倡。劉玉碧青甓，後出郭門王。舍後有方池，池中雙鴛鴦。鴛鴦七十二，羅列自成行。鳴聲何啾啾，聞我殿東廂。兄弟四五人，皆為侍中郎。五日一時來，觀者滿道傍。黃金絡馬頭，熲熲何煌煌。桃生露井上，李樹生桃傍，蟲來齧桃根，李樹代桃僵。樹木身相代，兄弟還相忘！
烏生八九子，端坐秦氏桂樹間。唶我秦氏，家有游遨蕩子，工用睢陽強蘇合彈。左手持強彈，兩丸出入烏東西。唶我一丸即發中烏身，烏死魂魄飛揚上天。阿母生烏子時，乃在南山巖石間。唶我人民安知烏子處，蹊徑窈窕安從通。白鹿乃在上林西苑中，射工尚復得白鹿脯。唶我黃鵠摩天極高飛，後宮尚復得亨煑之。鯉魚乃在洛水深淵中，釣鉤尚得鯉魚口。唶我人民生各各有壽命，死生何須復道前後。
平陵東，松栢桐，不知何人劫義公。劫義公在高堂下，交錢百萬兩走馬。兩走馬，亦誠難，顧見追吏心中惻。心中惻，血出漉，歸告我家賣黃犢。
棄故鄉，離室宅，遠從軍旅萬里客。披荊棘，求阡陌，側足獨窘步，路局笮。虎豹嗥動，雞驚，禽失羣，鳴相索。登南山，奈何蹈槃石，樹木叢生鬱差錯。寢蒿草，蔭松栢，涕泣雨面霑枕席。伴旅單，稍稍日零落，惆悵竊自憐，相痛惜。
今有人、陌上桑、楚詞鈔今有人，山之阿，被服薜荔帶女蘿。既含睇，又宜笑，子戀慕予善窈窕。乘赤豹，從文貍，新夷車駕結桂旗。被石蘭，帶杜衡，折芳拔荃遺所思。處幽室，終不見，天路險艱獨後來。表獨立，山之上，雲何容容而在下。杳冥冥，羌晝晦，東風飄颻神靈雨。風瑟瑟，木搜搜，思念公子徒以憂。
駕虹蜺，乘赤雲，登彼九疑歷王門。濟天漢，至崐崘，見西王母，謁東君。交赤松，及羨門，受要秘道愛精神。食芝英，飲醴泉，柱杖桂枝佩秋蘭。絕人事，游渾元，若疾風游歘飄飄。景未移，行數千，壽如南山不忘愆。
周西伯昌，懷此聖德，參分天下，而有其二。脩奉貢獻，臣節不墜。崇侯讒之，是以拘繫。
後見赦原，賜之斧鉞，得使征伐。為仲尼所稱，達及德行，猶奉事殷，論叙其美。
齊桓之功，為霸之首，九合諸侯，一匡天下。一匡天下，不以兵車。正而不譎，其德傳稱。
孔子所歎，并稱夷吾，民受其恩。賜與廟胙，命無下拜。小白不敢爾，天威在顏咫尺。
晉文亦霸，躬奉天王。受賜珪瓚、秬鬯彤弓、盧弓、矢千，虎賁三百人。
威服諸侯，師之者尊，八方聞之，名亞齊桓。河陽之會，詐稱周王，是以其名紛葩。
秋風蕭瑟天氣涼，草木搖落露為霜。
羣燕辭歸鵠南翔，念君客游多思腸。
慊慊思歸戀故鄉，君何淹留寄它方。
賤妾煢煢守空房，憂來思君不敢忘。
不覺淚下霑衣裳，援瑟鳴弦發清商。
短歌微吟不能長，明月皎皎照我床。
星漢西流夜未央，牽年織女遙相望，爾獨何辜限河梁。
仰瞻帷幕，俯察几筵。其物如故，其人不存。
神靈倏忽，棄我遐遷。靡瞻靡恃，泣涕連連。
呦呦游鹿，銜草鳴麑。翩翩飛鳥，挾子巢棲。
我獨孤煢，懷此百離。憂心孔疚，莫我能知。
人亦有言，憂令人老。嗟我白髮，生一何早。
長吟永歎，懷我聖考。曰仁者壽，胡不是保。
別日何易會日難，山川悠遠路漫漫。
鬱陶思君未敢言，寄書浮雲往不還。
涕零雨面毀形顏，誰能懷憂獨不歎。
耿耿伏枕不能眠，披衣出戶步東西。
展詩清歌聊自寬，樂往哀來摧心肝。悲風清厲秋氣寒，羅帷徐動經秦軒。
仰戴星月觀雲間，飛鳥晨鳴，聲氣可憐，留連顧懷不自存。
對酒當歌，人生幾何！譬如朝露，去日苦多。
慨當以慷，憂思難忘。以何解愁，唯有杜康。
青青子衿，悠悠我心。但為君故，沈吟至今。
明明如月，何時可掇。憂從中來，不可斷絕。
呦呦鹿鳴，食野之苹。我有嘉賓，鼓瑟吹笙。
山不厭高，水不厭深。周公吐哺，天下歸心。
晨上散關山，此道當何難！晨上散關山，此道當何難！牛頓不起，車墮谷間。坐盤石之上，彈五弦之琴，作為清角韻，意中述煩。歌以言志，晨上散關山。
有何三老公，卒來在我傍。有何三老公，卒來在我傍。員揜被裘，似非恒人。謂卿云何，困苦以自怨，徨徨所欲，來到此間。歌以言志，有何三老公。
我居崐崘山，所謂者真人。我居崐崘山，所謂者真人。道深有可得。名山歷觀，遨游八極。枕石漱流飲泉。沈吟不決，遂上升天。歌以言志，我居崐崘山。
去去不可追，長恨相牽攀。去去不可追，長恨相牽攀。夜夜安得寐，惆悵以自憐。正而不譎，辭賦依因。經傳所過，西來所傳。歌以言志，去去不可追。
北上太‖行‖山‖，艱‖哉‖何‖巍巍。羊腸阪詰屈，車輪為之摧。
樹木何蕭‖瑟‖，北‖風‖聲‖正‖悲‖。熊羆對我蹲，虎豹夾道啼。
溪穀少‖人‖民‖，雪‖落‖何‖霏‖霏‖。延頸長歎息，遠行多所懷。
我心何‖佛‖鬱‖，思‖欲‖一‖東‖歸‖。水深橋梁絕，中道正裴回。
迷惑失‖徑‖路‖，暝‖無‖所‖宿‖棲‖。行行日以遠，人馬同時飢。
儋‖囊‖行‖取‖薪‖，斧‖冰‖持‖作‖糜‖。悲彼東山詩，悠悠使我哀。
願‖登‖泰‖華‖山‖，神‖人‖共‖遠‖游‖。經歷崐崘山，到蓬萊。飄颻八極，與神人俱。思得神藥，萬歲為期。歌以言志，願登泰華山。
天‖地‖何‖長‖久‖，人‖道‖居‖之‖短‖。世言伯陽，殊不知老，赤松王喬，亦云得道。得之未聞，庶以壽考。歌以言志，天地何長久！
明‖明‖日‖月‖光‖，何‖所‖不‖光‖昭‖。二儀合聖化，貴者獨人不。萬國率土，莫非王臣。仁義為名，禮樂為榮。歌以言志，明明日月光。
四‖時‖㪅‖逝‖去‖，晝‖夜‖以‖成‖歲‖。大人先天，而天弗違。不戚年往，憂世不治。存亡有命，慮之為蚩。歌以言志，四時㪅逝去。
戚‖戚‖欲‖何‖念‖，歡‖笑‖意‖所‖之‖。盛壯智惠，殊不再來。愛時進趣，將以惠誰。氾氾放逸，亦同何為。歌以言志，戚戚欲何念。
吾欲上謁從高山，山頭危嶮大難。遙望五嶽端，黃金為闕班璘。但見芝草，葉落紛紛。
百鳥集，來如煙。山獸紛綸，麟辟邪其端。鵾雞聲鳴，但見山獸，援戲相拘攀。
小復前行玉堂，未心懷流還。傳教出門來，門外人何求？所言欲從聖道，求一得命延。
教敕凡吏受言，采取神藥若木端。白兔長跪擣藥蝦蟇丸，奉上陛下一玉柈，服此藥可得即仙。
服爾神藥，無不歡喜。陛下長生老壽，四面肅肅稽首，天神護左右，陛下長與天相保守。
蒲‖生‖我‖池‖中‖，其葉何離離。傍能行儀儀，莫能縷自知。眾口鑠黃金，使君生別離。
念‖君‖去‖我‖時‖，獨愁常苦悲。想見君顏色，感結傷心脾。今悉夜夜愁不寐。
莫‖用‖豪‖賢‖故‖，棄捐素所愛；莫用魚肉貴，棄捐蔥與薤；莫用麻枲賤，棄捐菅與蒯。
倍‖恩‖者‖苦‖栝‖，蹶船常苦沒。教君安息定，慎莫致倉卒。念與君一共離別，亦當何時共坐復相對。
出‖亦‖復‖苦‖愁‖，入亦復苦愁。邊地多悲風，樹木何蕭蕭。今日樂相樂，延年壽千秋。
悠‖悠‖發‖洛‖都‖，茾‖我‖征‖東‖行‖。征行彌二旬，屯吹隴陂城。
顧觀故‖壘‖處‖，皇‖祖‖之‖所‖營‖。屋室若平昔，棟宇無邪傾。
奈何我‖皇‖祖‖，潛‖德‖隱‖聖‖形‖。雖沒而不朽，書貴垂休名。
光光我‖皇‖祖‖，軒‖燿‖同‖其‖榮‖。遺化布四海，八表以肅清。
雖有吳‖蜀‖寇‖，春‖秋‖足‖燿‖兵。徒悲我皇祖，不永享百齡。賦詩以寫懷，伏軾淚沾纓。
朝日、善哉行文帝詞，
朝日樂相樂，酣飲不知醉。悲弦激新聲，長笛吐清氣。
弦歌感人腸，四坐皆歡說。寥寥高堂上，涼風入我室。
持滿如不盈，有得者能卒。君子多苦心，所愁不但一。
慊慊下白屋，吐握不可失。眾賓飽滿歸，主人苦不悉。
比翼翔雲漢，羅者安所羈。沖靜得自然，榮華何足為。
上山、善哉行，文帝詞上山采薇，薄莫苦饑。溪穀多風，霜露沾衣。
野雉群雊，猿猴相追。還望故鄉，郁何壘壘，
高山有崖，林木有支。憂來無方，人莫之知。
人生若寄，多憂何為。今我不樂，歲月其馳。
湯湯川流，中有行舟。隨波轉薄，有似客遊。
策我良馬，被我輕裘。載馳載驅，聊以忘憂。
朝遊高臺觀，夕宴華池陰。大酋奉甘醪，狩人獻嘉禽。
齊倡發東舞，秦箏奏西音。有客從南來，為我彈清琴。
五音紛繁會，拊者激微吟。淫魚乘波聽，踴躍自浮沉。
飛鳥翻翔舞，悲鳴集北林。樂極哀情來，憀亮摧肝心。
清角豈不妙，德薄所不任。大哉子野言，弭弦且自禁。
古公、善哉行武帝詞，
古公亶甫，積德垂仁。思弘一道，哲王於豳。
太伯仲雝，王德之仁。行施百世，斷髮文身。
伯夷叔齊，古之遺賢。讓國不用，餓殂首山。
智哉山甫，相彼宣王。何用杜伯，累我聖賢。
齊桓之霸，賴得仲父。後任豎刁，蟲流出戶。
晏子平仲，積德兼仁。與世沈德，未必思命。
仲尼之世，王國為君。隨制飲酒，揚波使官。
自惜身薄祐，夙賤罹孤苦。既無三徙教，不聞過庭語。
其窮如抽裂，自以思所怙。雖懷一介志，是時其能與。
守窮者貧賤，惋歎淚如雨。泣涕於悲夫，乞活安能覩。
我願於天窮，琅邪傾側左。雖欲竭忠誠，欣公歸其楚。
快人曰為歎，抱情不得叙。顯行天教人，誰知莫不緒。
我願何時隨，此歎亦難處。今我將何照於光燿，釋銜不如雨。
我徂我征，伐彼蠻虜。練師簡卒，爰正其旅。
輕舟竟川，初鴻依浦。桓桓猛毅，如羆如虎。
發枹若雷，吐氣成雨。旄旍指麾，進退應矩。
百馬齊轡，御由造父。休休六軍，咸同斯武。
兼塗星邁，亮茲行阻。行行日遠，西背京許。
游弗淹旬，遂屆揚土。奔寇震懼，莫敢當御。
虎臣列將，怫鬱免怒。淮泗肅清，奮揚微所。
運德燿威，惟鎮惟撫。反旆言歸，告入皇祖。
赫赫大魏，王師徂征。冒暑討亂，振燿威靈。
汎舟黃河，隨波潺湲。通渠回越，行路綿綿。
采旄蔽日，旗旒翳天。淫魚瀺灂，游戲深淵。
唯塘泊，從如流。不為單，握揚楚。心惆悵，歌采薇。心綿綿，在淮肥。願君速捷蚤旋歸。
來日大難，口燥脣乾。今日相樂，皆當喜歡。
經歷名山，芝草翻翻。仙人王喬，奉藥一丸。
自惜袖短，內手知寒。慚無靈輒，以報趙宣。
月沒參橫，北斗闌干。親交在門，飢不及餐。
歡日尚少，戚日苦多。以何忘憂，彈箏酒歌。
淮南八公，要道不煩。參駕六龍，游戲雲端。
出東門，不願歸；來入門，悵欲悲。盎中無斗儲，還視桁上無縣衣。
拔劒出門去，兒女牽衣啼。它家但願富貴，賤妾與君共餔糜。
共鋪糜，上用倉浪天故，下為黃口小兒。今時清廉，難犯教言，君復自愛莫為非。
今時清廉，難犯教言，君復自愛莫為非。行！吾去為遲，平慎行，望吾歸。
西山一何高，高高殊無極。上有兩仙僮，不飲亦不食。與我一丸藥，光耀有五色。
服藥四五日，身體生羽翼。輕舉乘浮雲，倏忽行萬億。流覽觀四海，芒芒非所識。
彭祖稱七百，悠悠安可原。老聃適西戎，於今竟不還。王喬假虛詞，赤松垂空言。
達人識真偽，愚夫好妄傳。追念往古事，憒憒千萬端。百家多迂怪，聖道我所觀。
日出東南隅，照我秦氏樓。秦氏有好女，自名為羅敷。羅敷喜蠶桑，采桑城南隅。青絲為籠係，桂枝為籠鉤。頭上倭墮髻，耳中明月珠。緗綺為下帬，紫綺為上襦。行者見羅敷，下儋捋髭須。少年見羅敷，脫帽著帩頭。耕者忘其犂，鋤者忘其鋤。來歸相怒怨，但坐觀羅敷。
使君從南來，五馬立躊躇。使君遣吏往，問是誰家姝？秦氏有好女，自名為羅敷。羅敷年幾何？二十尚不足，十五頗有餘。使君謝羅敷，寧可共載不？羅敷前置詞，使君一何愚！使君自有婦，羅敷自有夫。
東方千餘騎，夫壻居上頭。何用識夫壻？白馬從驪駒。青絲繫馬尾，黃金絡馬頭。腰中鹿盧劒，可直千萬餘。十五府小史，二十朝大夫，三十侍中郎，四十專城居。為人潔白晳，鬑鬑頗有須。盈盈公府步，冉冉府中趨。坐中數千人，皆言夫壻殊。前有豔詞曲，後有趨。
出西門，步念之。今日不作樂，當待何時。夫為樂，為樂當及時。何能坐愁怫鬱，當復來茲。飲醇酒，炙肥牛。請呼心所歡，可用解愁憂。人生不滿百，常懷千歲憂。晝短而夜長，何不秉燭遊。自‖非‖仙‖人‖王‖子‖喬‖，計‖會‖壽‖命‖難‖‖與‖期‖。人壽非金石，年命安可期；貪財愛惜費，但為後世嗤。。一本燭遊後行去之，如雲除，弊車羸馬為自推，無自非以下四十八字。
默默施行違，厥罰隨事來，末喜殺龍逢，桀放於鳴條。
祖伊言不用，紂頭縣白旄。指鹿用為馬，胡亥以喪軀。
夫差臨命絕，乃云負子胥。戎王納女樂，以亡其由余。璧馬禍及虢，二國俱為墟。
三夫成市虎，慈母投杼趨。卞和之刖足，接予歸草廬。
夭夭園桃，無子空長。虛美難假，偏輪不行。
淮陰五刑，鳥得弓藏。保身全名，獨有子房。大憤不收，褒衣無帶；多言寡誠，祗令事敗。
蘇秦之說，六國以亡。傾側賣主，車裂固當。賢矣陳軫，忠而有謀，楚懷不從，禍卒不救。
禍夫吳起，智小謀大，西河何健，伏屍何劣。
嗟彼郭生，古之雅人，智矣燕昭，可謂得臣。峩峩仲連，齊之高士；北辭千金，東蹈滄海。
飛來雙白鵠，乃從西北來。十十五五，羅列成行。
妻卒被病，行不能相隨。五里一反顧，六里一裴回。
吾欲銜汝去，口噤不能開；吾欲負汝去，毛羽何摧穨。
樂哉新相知，憂來生別離。躇躊顧羣侶，淚下不自知。
念與君離別，氣結不能言。各各重自愛，道遠歸還難。妾當守空房，閉門下重關。若生當相見，亡者會黃泉。今日樂相樂，延年萬歲期。
雲行雨步，超越九江之臯，臨觀異同。心意懷游豫，不知當復何從。經過至我碣石，心惆悵我東海。
東臨碣石，以觀滄海。水何淡淡，山島竦峙。樹木叢生，百草豊茂。秋風蕭瑟，洪濤湧起。日月之行，若出其中；星漢燦爛，若出其裏。幸甚至哉！歌以言志。觀滄海。
孟冬十月，北風裴回。天氣肅清，繁霜霏霏。鵾雞晨鳴，鴻鴈南飛，鷙鳥潛藏，熊羆窟棲。錢鏄停置，農收積場。逆旅正設，以通賈商。幸甚至哉！歌以詠志。冬十月。
鄉土不同，河朔隆寒。流澌浮漂，舟船行難。錐不入地，豊藾深奧。水竭不流，冰堅可蹈。士隱者貧，勇俠輕非。心常歎怨，戚戚多悲。幸甚至哉！歌以詠志。河朔寒。
神龜雖壽，猶有竟時；騰蛇乘霧，終為土灰。驥老伏歷，志在千里；烈士暮年，壯心不已。盈縮之期，不但在天；養怡之福，可得永年。幸甚至哉！歌以詠志。神龜雖壽。。
何嘗快獨無憂？但當飲醇酒，炙肥牛。
長兄為二千石，中兄被貂裘。
小弟雖無官爵，鞍馬，往來王侯長者遊。
但當在王侯殿上，快獨摴蒲六博，對坐彈碁。
男兒居世，各當努力；䠞迫日暮，殊不久留。
少小相觸抵，寒苦常相隨，忿恚安足諍，吾中道與卿共別離。約身奉事君，禮節不可虧。上慙滄浪之夫，下顧黃口小兒。奈何復老心皇皇，獨悲誰能知！
置酒高殿上，親交從我游。中廚辦豊膳，烹羊宰肥牛。秦箏何忼慨，齊瑟和且柔。
陽阿奏奇舞，京洛出名謳。樂飲過三爵，緩帶傾庶羞，主稱千金壽，賓奉萬年酬。
久要不可忘，薄終義所尤。謙謙君子德，磬折欲何求。盛時不再來，百年忽我遒。
驚風飄白日，光景馳西流。生存華屋處，零落歸山丘。先民誰不死，知命復何憂！
為樂未幾時，遭世險巇，逢此百離；伶丁荼毒，愁懣難支。遙望辰極，天曉月移。憂來闐心，誰當我知。
戚戚多思慮，耿耿不寧。禍福無形，唯念古人，遜位躬耕。遂我所願，以茲自寧。自鄙山棲，守此一榮。
莫秋冽風起。西蹈滄海，心不能安。攬衣起瞻夜，北斗闌干。星漢照我，去去自無它。奉事二親，勞心可言。
窮達天所為，智者不愁，多為少憂。安貧樂正道，師彼莊周。遺名者貴，子熙同巇。往者二賢，名垂千秋。
飲酒歌舞，不樂何須！善哉照觀日月，日月馳驅。轗軻世間，何有何無！貪財惜費，此一何愚！命如鑿石見火，居世竟能幾時？但當歡樂自娛，盡心極所熙怡。安善養君德性，百年保此期頤。
步出夏門，東登首陽山。嗟哉夷叔，仲尼稱賢。君子退讓，小人爭先；惟斯二子，于今稱傳。林鐘受謝，節改時遷。日月不居，誰得久存。善哉殊復善，弦歌樂情。
商風夕起，悲彼秋蟬，變形易色，隨風東西。乃眷西顧，雲霧相連，丹霞蔽日，采虹帶天。弱水潺潺，落葉翩翩，孤禽失羣，悲鳴其間。善哉殊復善，悲鳴在其間。
朝游清泠，日莫嗟歸。䠞迫日莫，烏鵲南飛。繞樹三匝，何枝可依。卒逢風雨，樹折枝摧。雄來驚雌，雌獨愁棲。夜失羣侶，悲鳴裴回。芃芃荊棘，葛生綿綿。感彼風人，惆悵自憐。月盈則沖，華不再繁；古來之說，嗟哉一言。
王者布大化，配乾稽后祗。陽育則陰殺，晷景應度移。
文德以時振，武功伐不隨。重華儛干戚，有苗服從媯。
蠢爾吳蜀虜，馮江棲山阻。哀哀王士民，瞻仰靡依怙。
皇上悼愍斯，宿昔奮天怒。發我許昌宮，列舟于長浦。
翌日乘波揚，棹歌悲且涼。太常拂白日，旗幟紛設張。
將抗旄與鉞，燿威於彼方。伐辠以弔民，清我東南疆。
孝和帝在時，洛陽令王君，本自益州廣漢民，小行宦，學通五經論。
明知法令，歷世衣冠。從溫補洛陽令，治行致賢，護百姓，子養萬民。
外行猛政，內懷慈仁。文武備具，料民富貧，移惡子姓名，五篇著里端。
傷殺人，比伍同辠對門。禁鎦矛八尺，捕輕薄少年，加笞決辠，詣馬市論。
無妄發賦，念在理冤，敕吏正獄，不得苛煩。財用錢三十，買繩禮竿。
賢哉賢哉！我縣王君。臣吏衣冠，奉事皇帝。功曹主簿，皆得其人。
臨部居職，不敢行恩。清身苦體，夙夜勞勤。治有能名，遠近所聞。
天年不遂，蚤就奄昏。為君作祠，安陽亭西。欲令後世，莫不稱傳。
晴如山上雲，皎若雲間月。聞君有兩意，故來相決絕。
平生共城中，何嘗斗酒會。今日斗酒會，明旦溝水頭。蹀踥御溝上，溝水東西流。
郭東亦有樵，郭西亦有樵。兩樵相推與，無親為誰驕？
淒淒重淒淒，嫁娶亦不啼；願得一心人，白頭不相離。
竹竿何嫋嫋，魚尾何離簁，男兒欲相知，何用錢刀為？如馬噉萁，川上高士嬉。今日相對樂，延年萬歲期。
明月照高樓，流光正裴回。上有愁思婦，悲歎有餘哀。
借問歎者誰？自雲客子妻。夫行踰十載，賤妾常獨棲。
念君過於渴，思君劇於飢。君為高山栢，妾為濁水泥。
北風行蕭蕭，烈烈入吾耳。心中念故人，淚墮不能止。
沈浮各異路，會合當何諧？願作東北風，吹我入君懷。
君懷常不開，賤妾當何依。恩情中道絕，流止任東西。
我欲竟此曲，此曲悲且長。今日樂相樂，別後莫相忘！
樂志三武帝駕六龍詞：仙人玉女下來翱游。翱，監本誤朝，魏武帝集作遨。
又：正焜煌開王心。焜煌，魏武帝集作惶惶。
隨風削之雨。削，魏武帝集作列。
武帝厥初生詞過時時來微。過時，魏武帝集作時過。
文帝登山有遠望詞，眾草之盛茂。之，魏文帝集作芝。
武帝蒿里行，生民百遺一念之絕人腸。絕，魏武帝集作斷。
武帝陌上桑登彼九疑歷王門。王門，魏武帝集作玉門。
又絕人事游渾元若疾風游歘飄飄。飄飄，魏武帝集作飄翩按：作翩字方與上文韻合。
文帝燕歌行：念居字游多思腸。魏文帝集注多思腸一作思斷腸。
文帝短歌行：曰仁曰壽。下曰字魏文帝集作者。
文帝燕歌行：耿耿伏枕不能眠，披衣出戶步東西。展詩清歌聊自寬，樂往哀來摧心肝。悲風清厲秋氣寒，羅幃徐動經秦軒。魏文帝集耿耿二句在展詩二句之下；又無悲風清厲二句。按：西讀若先與下寬叶，古詩皆然，唐以後始入齊韻。
又飛鳥晨鳴，聲氣可憐。魏文帝集無氣字。
武帝短歌行：明明如明月，何時可掇。掇諸本皆作輟，今從魏武帝集改正。本集呦呦鹿鳴四句在此二句之上，此二句又有越陌度阡，枉用相存，契濶談讌，心念舊恩，月明星稀，烏鵲南飛，遶樹三匝，何枝可依。八句。
武帝秋胡行韻意中述煩。述：魏武帝集作迷。
武帝苦寒行北上太‖行‖山‖，艱‖哉‖何‖巍巍。按：據下五觧之例，巍巍兩字皆當有疊聲。
武帝塘上行：傍能行儀儀。儀儀一本作仁儀。
文帝善哉行：有得者能卒。得：魏文帝集作德。
明帝善哉行：虎臣列將，怫鬱免怒。免一本作充。
古西門行：何能坐愁，怫鬱當復來茲。一本復下有待字。
文帝煌煌京洛行：淮陰五行，鳥得弓藏。魏文帝集行作刑，得作盡。
武帝步出夏門行：驥老伏歷，志在千里。魏武帝集驥老作老驥，歷作櫪。
又：養怡之福，可得永年。怡：魏武帝集作恬。
古豔歌何嘗行：上慙滄浪之夫，下顧黃口小兒。按：前東門行云上用倉浪天，故下為黃口小兒，此夫字亦當作天，滄浪言天之色如水也。
案卷二十第一頁後六行：靈祚景祥諸本祚訛祁，據郭茂倩樂府改。
第十三頁前三行：神考降饗，按晉書神字作祖字。
第十四頁後二行：纂宣之緒，刊本緒訛諸，據監本改。
第二十八頁後八行：我皇隆之，諸本隆訛降，據郭茂倩樂府改。
第三十三頁後七行：繼明紹世，諸本紹訛昭，據郭茂倩樂府改。
第三十七頁前三行：神武鷹揚，諸本鷹訛膺，今改。
第三十七頁後一行：仰化青雲，諸本青訛清，今改。
第四十三頁後四行：犠剛既陳，諸本犠訛儀，據郭茂倩樂府改。
卷二十一第四頁前七行八行：惟漢二十世，刊本十下誤衍二字今刪。
第五頁後二行：璧玉為軒堂，刊本軒下衍關字，今刪。
第六頁前七行：白鹿脯，刊本脯下衍哺字，據郭茂倩樂府刪。
第七頁前五行：新夷車駕，新：楚辭本俱作辛。
第十一頁前八行：我心何佛鬱，佛：郭樂府本作怫。
第十三頁前一行：采取神藥若木端，諸本木訛水，今改。
第十六頁後三行：發枹若雷，諸本枹訛砲，據郭茂倩樂府改。
第二十五頁後八行：晴如山上雲，郭茂倩樂府本晴作皚，雲作雪。
第二十六頁前四行：白頭不相離下，刊本脫四觧二字；六行：延年萬歲期下刊本脫五觧二字，今據前後例及本章題注增入。