禪師名懷璉，字器之，漳州陳氏子也。初，其母禱於泗州僧伽像，求得之，故其小字泗州。幼有遠韻，聰慧絕人。長為沙門，工翰墨，聲稱甚著。游方，愛衡岳勝絕，舘于三生藏有年，叢林號璉三生。
聞南昌石門澄禪師者，五祖戒公之嫡子也，往拜謁，師事之十余年。去游廬山圓通，又掌書記於訥禪師所。
皇佑二年正月，有詔住京師十方凈因禪院。二月十九日，召對化成殿，問佛法大意，奏對稱旨，賜號大覺禪師。齋畢，傳宣效南方禪林儀范，開堂演法。又宣左街副僧錄慈云大師清滿啟白倡曰：帝苑春回，皇家會啟，萬乘既臨於舜殿，兩街獲奉於堯眉，爰當和煦之辰，正是闡揚之日，宣談祖道，上副宸衷。
問答罷，乃曰：古佛堂中，曾無異說；流通句內，誠有多談。得之者，妙用無虧；失之者，觸途成滯。所以谿山云月，處處同風；水鳥樹林，頭頭顯道。若向迦葉門下，直得堯風蕩蕩，舜日高明，野老謳謌，漁人鼓舞，當此之時，純樂無為之化，焉知有恁麼事？皇情大悅，與璉問答詩頌，書以賜之，凡十有七篇。
至和中，上書獻偈，乞歸老山中，偈曰：
千簇云山萬壑流，歸心終老此峰頭。
余生愿祝無疆壽，一炷清香滿石樓。
上曰：山即如如體也，將安歸乎？不許。
修撰孫覺莘老書問宗教，璉答之，書其略曰：
妙道之意，圣人嘗寓之於易。至周衰，先王之法壞，禮義亡，然後奇言異術間出而亂俗。迨我釋迦入中土，醇以第一義示人，而始末設為慈悲，以化眾生，亦所以趣時也。
自生民以來，淳樸未散，則三皇之教簡而素，春也；及情竇日鑿，則五帝之教詳而文，夏也；時與世異，情隨日遷，故三王之教密而嚴，秋也；昔商周之誥誓，後世學者有所難曉，彼當時人民聽之而不違，則俗與今如何也？及其弊，而為秦漢也，則無所不至，而天下有不忍愿聞者，於是我佛如來一推之以性命之理，教之以慈悲之行，冬也。天有四時循環，以生成萬物；而圣人之教迭相扶持，以化成天下，亦猶是而已矣。至其極也，皆不能無弊。弊，迹也，道則一耳，要當有圣賢者，世起而救之也。自秦漢至今，千有余歲，風俗靡靡，愈薄圣人之教，裂而鼎立，互相詆訾，不知所從，大道寥寥莫知返，良可嘆也！
璉雖以出世法度人，而持律嚴甚。上嘗賜以龍腦鉢盂，璉對使者焚之，曰：吾法以壞色衣，以瓦鉢食，此鉢非法。使者歸奏，上嘉嘆久之。
其中有異於人。故其火化之日，二腸、雙睛皆不壞，此其驗也。