自下明化法四教。
二、自下，明化法四教。文分二：初、總標。自者，從也。
第一、三藏教者：
二、第下，釋為二：初、明如來說四教法，分四：初、三藏教，又三：初、標此教所明因緣生滅正化小乘，傍益菩薩。
一、修多羅藏；二、阿毗曇藏；三、毗尼藏。
二、一下，釋，分二：初、釋教法二：初、示三藏名義四：初、列名。梵云修多羅，此云法本，亦云契經。出世言教之本，故云法本；契理契機，故云契經。修多羅有通、別之義，如上已明。阿含經中多明修行，故三學中即是定也。
梵云阿毗曇，此云無比法。圣人智慧分別法義，不可比之，故云無比法。論中多明問答研核義理，故三學中即是慧也。梵云俱舍，此云藏也。藏以包藏為義，此論包藏諸勝義等，是故云也。婆沙，此云廣說，亦云五百說也。等論者，等小乘諸論也。毗尼者，此云滅也。佛所制戒，眾生持之，能滅身口七支之惡，故三學中即是戒也。南山云：毗尼翻滅，從功能為名，非正譯也。正翻為律。律，法也。從教為名，斷割輕重，開遮持犯，非法不定，故以翻之。今家諸文且約功能，故云滅也。
五部律者：一、曇無德，此云法密，亦云法藏。大集經云：顛倒解義，隱覆法藏。隱覆即是密義故也。法名四分。二、薩婆多，此云一切有，以計三世皆實有故。法名十誦。三、彌沙塞，此云不著有無觀，以由不作地、水、火、風、虛空、識相。法名五分。四、迦葉遺，此云重空觀，說無有我及以受者，轉諸煩惱，猶如死屍。法名解脫，此有戒本。五、婆麤富羅，此云犢子。上古有仙染犢生子，故從種姓，以立其名。然而律文未至於此，是名五部。
僧只部者，即根本也。行解虛通，不生偏執，此亦名總，余五名別。如來滅後，迦葉、阿難、末田、和修、優波五師，體權通道，故不分教；後優波有五人弟子，各執一見，遂分如來一大律藏為五部焉。
出曜經云：佛在波羅奈國，最初為五人說契經修多羅藏；佛在羅閱只，最初為須那提說毗尼藏；佛在毗舍離獼猴池，最初為跋耆子說阿毗曇藏。由此觀之，則三藏教皆是佛說。故阿毗曇是佛自說，何所疑哉？故大論云：阿毗曇門，或佛自說。如云：比丘於諸有為不正憶念，得世第一，以至四果，無有是處；能正憶念，得世第一，至于四果，斯有是處。若諸羅漢於佛滅後造阿毗曇，解釋其義，不可混同佛所說也。
問：佛說名經，那存論號？
答：佛說名經，弟子所作名之為論，此乃一往大判之耳。
此之三藏，名通大小，今取小乘三藏也。
二、此下，揀大取小。大小之義，如前已明。言此之者，指上辭也。若但指於經、律、論三，此乃可云名通大小。以大小乘皆經、律、論。若指毗曇、俱舍等論，何曾通大？若依此義，是則應云三藏之名，名通大小，一家諸部文義咸然焉。
大智度論云：迦旃延子自以聰明利根，於婆沙中明三藏義，不讀衍經，非大菩薩。又法華云：貪著小乘，三藏學者。
三、大下，引論經證。大論正明摩訶衍門，故斥三藏為小乘也。非大菩薩者，非是衍門大菩薩也。是則三藏名小菩薩矣。故大論云：佛滅百年，阿輸迦王作會，諸師論議異故，有別部名。從是至姓迦旃延婆羅門道人利根，盡讀三藏內外經書，欲解佛語，作發智論八犍度等，後諸弟子作鞞婆沙。又云：聲聞法中，摩訶迦旃延子說菩薩相義如是。摩訶衍人云：迦旃延子輩是生死人，不誦不讀摩訶衍經，非大菩薩，不知諸法實相，自以利根智，於佛法中作諸論義。乃至論中處處皆以摩訶衍門對斥三藏，名小乘也。故迦旃延從姓立名，此云文飾，善贊詠故。又亦應引成實論中：我今欲明三藏實義。況法華云：小乘三藏。是則二論一經皆以三藏名小乘也。
依此等文故，大師稱小乘為三藏教。
四、依此下，引大師判，具在諸部。
二、此有下，明教所被機。文分二：初、通標三乘。此三藏教所被之機，有三乘人根性不同。雖通標三，至下別釋，且置余二，但釋聲聞，及夫下文明行位中，三乘具足矣。
初聲聞人依生滅四諦教。
二、初下，且示聲聞。文分為三：初、正辨聲聞四諦教，又二：初、通標。依生滅四諦教者，此中應引四念處文八三之義。理、教、智、斷、行、位、因、果，此八皆約三乘辨之。
理三者，聲聞理在正使外，緣覺理在習氣外，菩薩理在正習外。教三者，聲聞四諦教、緣覺十二因緣教、菩薩六度教。智三者，聲聞總相智、緣覺別相智、菩薩總別相智。斷三者，聲聞斷正使，緣覺斷習氣，菩薩斷正習。行三者，聲聞為自修戒定慧，緣覺為自修獨善寂，菩薩為眾生修六度。位三者，聲聞住學無學，緣覺住無學，菩薩三只登道場。因三者，聲聞帶果行因，緣覺望果行因，菩薩伏惑行因。果三者，聲聞斷正使，如燒木為炭；緣覺斷習氣，如燒木為灰；菩薩正習盡，如燒木無炭灰。
苦、集、滅、道，四也；一一審實不虛，諦也。此四皆名生滅者，迷真重故，從事得名。苦，則三相遷移，所謂一期及以念念二種三相。三相，則是生、異、滅也。三相改變，故云遷移。集，則四心流動，謂貪、嗔、癡及以等分四種妄心流動不住也。是則苦、集遷移流動皆生滅矣。道，則對治易奪，以實有道，治彼苦集，故云對治。有苦集時，則無有道；若有道時，能除苦集，故云易奪。滅則滅有還無，滅有因果，還歸無余，是則道滅亦生滅矣。又有苦集，則無道滅；若有道滅，則無苦集。菩提、煩惱更互相傾，名生滅也。若無生、無量、無作，下文當辨。夫四種四諦，其名本出大涅盤經圣行品中。
荊谿]尿之聚，大小腸肚筋得。五陰中即想、行二陰名為法也。由想故行，行善行惡，是故云也。
問：若論五陰，心識最末，念處何故心居第三？
答：此乃各從言說便耳，無別義焉。
二、四正勤者，舍邪名正，無怠曰勤。一、未生惡令不生者，諸煩惱惑雖然未起，後必生故，是以勤修令不生也。二、已生惡令滅者，煩惱業等，既其已生，故勤正行，令其滅也。三、未生善令生者，根、力、覺、道善既未生，故修正勤，令其生也。四、已生善令增長者，根、力、覺、道善既已生，應正勤護，更令增長，勿使失也。
三、四如意足者，意，心意也。如其心意而滿足，故名如意足。何者？念處正勤，智慧增多，定力甚少。今得欲、念、進、慧四種定力攝心，智定既等，所愿皆成，是故名為如意足也。或引瑜伽：如有足者，能往能還。亦如意足，所欲如心也。一、欲者，樂欲也。樂欲得定，令行成故。二、念者，心念得定，令行成故。三、進者，進求其定，無間雜故。四、慧者，法界次第及以止觀皆云思惟，思惟念處所觀之境。由思惟故，心不馳散，定力成就。今云慧者，以如意足是有慧之定，故舉慧彰定也。或恐慧字當為思字，即思惟也。
四、五根者，能生名根，難可動故。此之五法，如物有根，邪倒難動，故信正助，故名為信也。進求正助，名為進也。念求正助，名為念也。求正助法，無有散亂，故云定也。為正助故，善修其慧，名為慧也。
五、五力者，力，用義也。此之五法有斷惡排障之力焉。是故根、力大意不殊，但有能生排障之別，故分為二焉。
六、七覺支者，覺名覺了，支謂支分也。一、念者，覺了定慧，使令平等，不見一念有浮沈也。二、擇者，能善揀擇真偽法也。三、進者，精進修行，離邪行也。四、喜者，心得善法，生歡喜也。五、輕安者，輕利安適也。法界次第及止觀中皆云除覺，心浮動時，即便除之，以除浮動，心得法味，除身口之麤，故輕利安適也。又是新舊翻譯不同耳。百法疏云：遠離麤重，調暢身心，故云輕安。遠離豈非是除義耶？六、定者，禪定現前，不生見愛也。七、舍者，舍諸妄謬，求真實也。
七、八正道者，非邪曰正，能通名道。言正見者，明見四諦也。言正思惟者，思忖惟度無漏智也。言正語者，口不邪言也。言正業者，修諸凈業也。言正精進者，離邪苦行也。言正定者，求無漏定也。言正念者，念正助道也。言正命者，離五邪命也。言五邪者：一、為利養故，詐現奇特；二、為利養故，自說功德；三、為利養故，占相吉兇，為人說法；四、為利養故，高聲現威，令人畏懼；五、為利養故，說己所得供養，以動人心。
已上七科即是藏教生滅道諦。
三、已上下，結名。
然如前所列四諦名數，通下三教，但是隨教廣狹、勝劣、生滅、無生、無量、無作不同耳，故向下名數更不再列。
二、然如前下，示四諦名通大乘。言名數者，苦、集、滅、道，名即數也。言廣狹者，藏、通四諦境只是六法界，名為狹也。別、圓諦境通該十界，名為廣也。言勝劣者，藏、別拙故，名為劣也；通、圓巧故，名為勝也。又四教迭論，唯圓獨勝也。
言無生者，迷真輕故，從理受名也。從理者何？無生之謂也。所謂苦無逼迫相，集無和合相，滅無生相，道不二相，良由苦、集、滅、道之事即真理故，所以苦無逼迫，乃至道不二也。既即真理，真理豈有逆順者哉？是故苦、集等事，名之為生，生即無生，無生是理，故云無生從理受名也。
言無量者，迷中重故，從事受名也。所謂苦有無量相，十界之果不同也；集有無量相，五住之因有殊也；滅有無量相，諸波羅蜜不一也；道有無量相，沙法門有異也。
言無作者，迷中輕故，從理受名也。所謂陰入皆如，無苦可舍；塵勞本凈，無集可除；邊邪是中正，無道可修；生死即涅盤，無滅可證。是以苦、集之事有所作為，即事而中，無思無念，無所造作，以即中故，無苦可舍及本凈等，故名無作也。
問：妙玄云：以由迷於涅盤、菩提，乃有苦集；以由解於涅盤、菩提，名為道滅。此與止觀無作四諦有同異耶？
答：雖云迷解，迷解即中，乃名無作，故妙玄云：即事而中，無誰造作也。迷是逆修，解是順修，逆順二修，自是其事。無作之名，自約其理，即理之事，何妨逆順迷解之殊？即事之理，方名無思無造作也。然而理具即理之事，迷解不二，由即理故，是則玄及止觀同而不異焉。人情持論，種種不同，有識之人，請依祖訓。
然四諦之中，分世、出世，前二諦為世間因果，後二諦為出世間因果。
三、然四諦下，辨四諦因果。文分為二：初、正示。
問：何故世、出世前果後因耶？
二、料揀，分二：初、問。
答：聲聞根鈍，知苦斷集，慕果修因，是故然也。
二、答：聲聞根鈍，知苦等者，對緣覺利，先因後果也。利則先斷其因，苦果自滅；鈍乃知苦，方始斷因。何者？以聲聞人要先了知二十五有苦果之後，始斷集因。又慕滅諦無為之果，乃修道諦無漏之因也。然此且約聲聞而辨因果前後，若通、別、圓三種四諦，不可以此而論前後也。如妙玄中生滅四諦，果前因後。又以道前而滅在後，無生無量，并云苦集道滅；無作四諦，集苦道滅。又如華嚴四諦品中亦只列於苦、集、滅、道。妙玄又以果麤在前，因細在後，辨其次第。涅盤疏云：鈍根小乘望果修因，滅前道後；中乘利根，道前滅後，此亦無在。四念處云：聲聞帶果行因，緣覺望果行因。以由聲聞帶於初果，行二果因，二果、三果亦如是說。緣覺修行不立分果，所以望果而行其因。隨文用與，不可局也。
略明藏教修行人之與位。
二、略明下，釋行位三：初、通標。
初明聲聞位，分二：初、凡；二、圣。凡又二：外凡、內凡。釋外凡中自分三：
二、初明下，別釋，又三：初、聲聞亦三：初、標位分科。
初、五停心：一、多貪眾生，不凈觀；二、多瞋眾生，慈悲觀；三、多散眾生，數息觀；四、愚癡眾生，因緣觀；五、多障眾生，念佛觀。
二、初、五停下，釋，分二：初、凡，為二：初、釋，又二：初、外凡，分三：初、五停心。三藏教中所明停心，七賢七圣乃是依於阿毗曇論有門而說；若成實論空門所明，二十七賢圣。昆起慈心時，於一切眾生立為三品，謂怨、親、中。親復分別上、中、下品。先於上親起真實希望，謂父母及余尊重，謂彼久習惡故，饒益心不住，名慈心正受。悲、喜亦如是。舍心乃從中人起也。輔行中云：所謂初修令上親得下樂；次修令上親得中樂，中親得下樂；次修令上親得上樂，中親得中樂，下親得下樂；次修令中親得上樂，下親得中樂，中人得下樂；次修令下親得上樂，中人得中樂，下怨得下樂；次修令中人得上樂，下怨得中樂，中怨得下樂；次修令下怨得上樂，中怨得中樂，上怨得下樂；次修令中怨得上樂，上怨得中樂；次修令上怨得上樂。修慈既爾，悲、喜亦然。若修舍心，從中人起。若先舍親，恐生愛著，若先舍怨，恐生嗔恚，是故修舍乃從中人。於怨、親中，怨易舍故，次舍怨人。於怨人中，先上，次中，次下。次舍親人，先下，次中，次上。
婆沙中：問：為與眾生何處樂耶？答：有云與三禪樂，樂中勝故。有云與四事樂，已曾得故。有云與曾經行處所有樂。至所住處，思惟令得。大乘之中或有說云諸佛、菩薩、諸天等樂為上、中、下。
問：怨、親、中人，指何人耶？
答：上親父母，上怨害父母也。中親兄弟，中怨害兄弟也。下親眷屬，下怨害眷屬也。中人謂泛常朋友，不怨不親也。
多散眾生，數息觀者，禪門口訣、禪波羅蜜明息有四：一、風；二、氣；三、喘；四、息。有聲曰風，結滯曰氣，出入不盡曰喘，不聲不滯，出入俱盡，曰息。綿綿若存，守喘則勞，守氣則結，守風則散，守息則定。有師云：先數出息，則氣不急，身不脹滿，身心輕利，易入三昧。有師云：先數入息，隨息內斂，易入定故，斷外境故，身力輕故。有師云：出入無在，隨便宜故。已上所論，并皆不許出入俱數，以生患故。息是所數，心是能數，攝心對息，從一至十，令心不散，名數息也。若不滿十，或至十一，此皆數息有增減失。善巧數息，心則不散，易入定故。數、隨、止觀及還、凈等，具在諸文，此不煩錄。
愚癡眾生，因緣觀者，眾生迷倒，不了因緣，撥無因果，生愚癡心。欲治癡心，則須觀察三世、二世、一念因緣，具如法界次第列釋。諸文中說治癡之觀，亦乃不同。何者？如毗曇云：著見行人，以界方便而為對治。愚夫不了，宿業煩惱積聚五陰，以愚惑故，於緣計我。或時修行，近善知識，得聞正法，起正思惟，能於自身以界方便觀察破之。所謂地等六種界也。彼地界者，為水所潤，而不相離；彼水界者，為地持故，而不流散；火界成熟，故不淤壞；風界動故，而得增長；空界空故，食得出入；有識界故，方能造作。由眾緣故，悉無我也。
若準大經，著我多者，則為分別十八界法，此與六界總別之殊。毗曇論中，四大界是十色界半，論識界是七心界半，加一空界，與經異耳。若準禪經，乃以因緣而破於我。三世因緣，破其斷常。三世相續，是故不斷；三世迭謝，所以不常。又過去破常，未來破斷，現在因果雙破斷常。二世破我。何者？現、未二世具十二緣，於父生愛，於母生嗔，名為無明。父遺體時，謂是已有，名之為行，乃至老死，其說可思。前十現在，後二未來，於中觀察，何有我耶？一念因緣破其性執，即一念心具十二也。因眼見色而生愛心，即是無明，造業名行，乃至老死，故了因緣，性執亡矣。是則著我及與斷、常，并計性實，此三種執心觀故，生種種邪見。如是愚癡，應當觀於因緣。此因緣觀與辟支佛觀於因緣，其義有異。此中但是助道之觀，支佛乃是正觀因緣。又此為治愚癡，略觀三世因緣；支佛利智，觀逆順等百千萬世因緣。
多障眾生，念佛觀者，若止觀中，乃云睡障，若念處等，乃云逼迫障。言睡障者，睡障起時，當須念於應佛相好，緣相分明即能破障。言境界逼迫障者，修定之時，身上卒痛，自見無頭及手足等，并諸外境地、水、火等逼迫之事，應念法佛無相無形，何有境界而逼迫乎？
次第禪門多障有三：一、昏沈闇塞，念應佛治；二、惡念思惟，念報佛治；三、境界逼迫，念法佛治。彼文又立貪、瞋、癡散，能治、所治，皆悉各三，今不具引。玄及止觀所明念佛與今文同。若四念處云界方便，沒卻念佛。
問：何故不明念佛治耶？
答：作五度門，是故不立。作六度門，須用因緣對治等分，念佛對治境界逼迫。上來所示，約對治也。若轉治者，如摩訶衍論明多貪人教修慈心，多嗔不凈，多癡教思邊、無邊等。若不轉治，反此可知。若兼治者，病兼一二，藥亦一二，如有貪欲，復有嗔恚，須以不凈慈心治之。若第一義治者，正觀法性，治諸病也。具如禪門及止觀中以明斯義，學者尋之。
二、別相念處。
二、別相念，如前道品文中已明。
三、總相念處：一、觀身不凈，受、心、法皆不凈，乃至觀法無我，身、受、心亦無我，中間例知。
三、總相念，今文但明境總觀別，略而不辨境別觀總、境觀俱總。何者？夫修念處，須明四句：一、境觀俱別，即別相念也。二、境總觀別，如今文是也。三、境別觀總者，如云觀身不凈、觀身是苦、觀身無常、觀身無我。觀身既然，乃至觀法無我亦爾。四、境觀俱總者，如觀一境即見四境，如用一觀即備四觀，是則境觀俱別尚乃淺麤，後之三句彌復深細，故得境觀以至於四。言總別者，以一為別，以四為總。若境若觀，無不咸然。
言三科者，科條也，品也，猶節段也。未見法性，心行理外，無異凡常，名外凡也。言資糧者，從喻立也。如人遠涉，必備資助身命糧食。行人亦爾，欲越三界，須修五停念處糧食，資養五分法身命也。
二、明內凡者，有四，謂煗、頂、忍、世第一。
二、明內凡，漸見法性，心游理內，名為內也。凡者，常也。故此內凡自有四位，煗必至涅盤，頂終不斷善，忍不墮惡道，世第一離生。煗但有一，謂下；頂有二，謂下、中；忍有三，謂下、中、上；世第一有一，謂上。具如妙玄及諸論說。
一、煗位者，從喻立也。譬如鉆火，用功不已，火雖未現，先有煗相。故毗曇云：智於所知，如鉆燧相研，能窮盡諸有，生無漏智火，是故名為煗。又如夏季聚華，乃生煗氣。修行之人亦復如是，用前念處，加功不已，真諦法性雖未親證，其如性火，煗相先現，故云煗也。應知煗位有於二義：一、離界地；二、退墮地。然而此位不斷善根。
二、頂位者，居煗位上，故名為頂。故毗曇云：不動善根，彼住此頂，離諸過故，能入忍中。若不然者，還退住煗。如人登山，若不至頂，則墮四邊。是故頂位自有退者，以由行人來住頂位，多諸煩惱，而生退轉。其不退者，乃是行人外近善友，內增念處，更求上位，故無退墮。
三、忍位者，毗曇：問曰：忍是何義？答云：彼於四諦無常等行，樂欲增長，是故名忍。又復應知於四諦法堪忍欲樂，名之為忍。又復忍名忍可、忍伏、忍耐故也。觀慧既深，諸業煩惱忍可、忍伏而不起焉。此忍位中自分為三：
一者、下忍，遍觀三界上下四諦而為所緣，三十二行而為能緣，一一分明，了了無謬。欲界苦諦，苦、空、無常及以無我，色、無色界亦復如是。欲界集諦，集因緣生，上界亦然；欲界滅諦，滅盡妙離，上界亦然；欲界道諦，道正跡乘，上界亦然。作此遍觀三界八諦三十二行，名下忍也。
觀陰緣生，名為無常；為無常逼，名之為苦；一異相亡，名之為空；我、我所滅，名為無我。能招苦果，故名為集。觀於六因，故名為因。照於四緣，故名為緣。受後有苦，故名為生。一切苦盡，故名為盡。諸煩惱滅，故名為滅。一切第一，故名為妙。超過生死，故名為離。能至涅盤，故名為道。非顛倒法，故名為正。圣人行處，故名為跡。運至三脫，故名為乘。舊云空盡正跡乘，新云不凈靜如行出。更有料揀，略如輔行。
二、中忍者，此乃須論減緣減行。減者，縮也。緣者，所緣之境，即三界八諦。行者，能緣之行，即八諦下苦、空等也。欲界單論四諦，色、無色界合論四諦，故有八諦，而為所緣之境，每一諦下皆有四行，四八故有三十二行，以為能緣之行。若減緣者，余皆減之，唯有欲界苦諦決不可減，留之以為所緣故也。若減行者，三十二行中自有八行，與緣名同，亦與緣同減，是故但云二十四行。其八諦下二十四行，余亦減之，唯有欲界苦下四行，隨人不同。何者？以由行人有著見者，有著愛者。
著見根利，復有二種：一者、著我，留無我行而對治之，余之三行則須減也；二者、著我所，乃留空行而對治之，余三行亦減也。二者、著愛，著愛根鈍復有二種：一者、著慢，留無常行而對治之，余三行亦減也；二者、著懈怠，留於苦行而對治之，余三行亦減也。此則名為七周減緣，二十三周減行也。其相如何？應知始從欲界苦諦等，次色、無色界苦諦等；次欲界集諦等，次色、無色界集諦等；次欲界滅諦等，次色、無色界滅諦等；次欲界道諦等，次色、無色界道諦等。至此道下四，即減一乘行。如是又從欲界苦諦起觀減盡，上下七緣及行，唯留一行、二剎那心觀於欲苦，名中忍位。
三、上忍者，次更增修念處之觀，但有一行、一剎那心觀欲界苦，名上忍位。
四、世第一者，故毗曇云：於世間中，最為第一，名世第一。此亦用於一緣、一行、一剎那心。於上忍中，轉增勝故，為世第一。此世第一約一人辨，則無三品；約多人明，乃分三品：身子為上，目連為中，余皆在下。世第一後，生苦法忍。苦法忍者，十六剎那從苦諦起，一忍、一智，如其次第。至道諦時，初生一忍，名十五心。次生一智，名十六心，即初果也。十六心者，每一諦下各一法忍及一法智，又一比忍及一比智，故八諦下八忍八智，此名無漏一十六心。斷四諦下見惑若盡，即是初果。色、無色界忍智名比也。
言加行者，謂外凡中已修念處，故今內凡但是增加念處之功行耳。言善根者，修無漏之善根也。
上來內凡、外凡，總名凡位，亦名七方便位。
二、上來下，總結。言方便者，從進趣為名也。上之七位是入初果之方便也。亦云七賢。賢者，善也。鄰圣之謂賢也。
次明圣位，亦分三：一、見道；二、修道；三、無學道。
二、圣位，分二：初、分科。言見道者，見真諦理，無漏道也。二、修道者，重修無漏之道也。三、無學道者，析法研真，名之為學；惑盡真窮，名為無學。成論明見道是十六心，即初果也。二果為修道耳。諸阿毗曇并明見道在十五心，修道在十六心，故云十六心道比智相應證須陀洹。須陀洹者，此翻修習無漏也。
今詳若云見道在十五心，約初而說；若云見道在十六心，據後而論。修道亦爾。如止觀云三地斷見約初，四地斷見約後，例十六心言見修等。今文以見道是初果，準成論也。
應知圣位自有其七：一、隨信行；二、隨法行，即鈍、利人十五心入見道也；三、信解；四、見得；五、身證，即信法行入修道也；六、時解脫羅漢；七、不時解脫羅漢，即信法行入無學道也。妙玄釋七圣云：圣者，正也。苦忍明發，舍凡入圣，見真理也。荊谿云：舍凡入圣者，至苦忍已，次第無間，必入初果，今從後說，通云圣人。是則七圣初之二位皆十五心，從至初果十六心說通名圣也。若直自就十五心者，尚未名圣，且在因也。故十六心雖皆無漏，至十五心但名向耳。
一、須陀洹，此翻預流。此位斷三界八十八使見惑，見真諦故，名為見道，又名圣位。
二、列釋，分三：初、見道。言預流者，即是初預圣道法流。涅盤疏解初果名流，有逆有順：一、生死流，須陀洹人即逆此流，眾生順之；二者、道流，須陀洹人順入此流，故預流義，須準此釋。或云入流，又云溝港，皆是譯人用意不同也。此初果位，見亡理顯，更不生於四惡趣矣。
二、斯陀含，此云一來。此位斷欲界九品思中，斷前六品盡，後三品猶在，故更一來。
二、修道，分二：初、二果欲思九品已斷六品，下三品存，故更一番來生欲界而斷之也。應知斷於欲惑九品，有三種人：一、任運斷，即是任運經於七生，斷盡九品；二者、次斷，斷二必三，斷五必六，次第斷也；三者、超斷，此則不定，或五六品、八九品等。止觀中說：次斷五品，名斯陀向。六品名為斯陀含果。七、八品者，名那含向。九品名為阿那含果。超斷五品，名為家家。至於六品，名一往來。至第八品，名一種子。輔行之中先以九品對當七生，所謂上上能潤二生，上中、上下、中上各潤一生，中中、中下共潤一生，下之三品共潤一生。
準俱舍云：斷欲三四品，三二生家家，斷五至二向，斷六一來果。仍自問云：何故一品、二品、五品不名家家？答中：斷二必三，斷五必六，以由圣者起加行故。此次斷義與今文同，是則斷二必至第三，斷五必六。名次斷者，與今文止觀次斷義同。俱舍既以三、四品盡，名為家家，所以難云：一、二、五品何不名為家家義耶？須知此是以次斷義，難超斷也。故至答文，乃順於問，答出次斷，故云此次斷義與今文同。是則一、二、五品不名家家，是次斷義，二必至三，是故然耳。則顯斷三、四品，名為家家，超斷焉。此之超斷，即是止觀下文小超，本在凡地，未得色定；或修欲定，欲惑未斷。此人至十六心，超斷五品，名為家家。此之五品同四品故，豈非止觀超斷家家，與俱舍頌斷三、四品，生家家者，其義同乎？豈非俱舍斷五二向，斷六一來，與止觀中次斷五、六名為向果，其義同乎？此則且取超次之人，家家向果，名有過德，說必抑揚，所以云耳。若乃考其超次損生多少，對果高下，是則超次俱通家家及以向果，故云若超若次，進斷三四，後於天中三二處生。或有說云斷三名次，斷四名超。然則超次及俱舍頌人情不同，消釋多異。余尋文意，故如上云。
大綱既顯，網目可知。止觀明超凡有四種：一、本斷超，本在凡地，三界思惑隨以禪定及以世智斷其多少，至十六心，隨其本斷品之多少，而得名為那含果等；二者、小超，如向所引；三者、大超，凡地聽法，一聞善來，成無學也；四、大大超，正習頓盡，即如來也。
三、阿那含，此云不來。此位斷欲殘思盡，進斷上八地思。
二、三果欲惑九品，今已斷竟，更不還來欲界受生，名不來也。梵王三果而下來者，準寶藏經，只是不來欲界受生，非謂不得暫下來也。故暫下來與受生義，區以別矣。
言進斷上八地思者，即色、無色七十二品故。此須明般那含義，所謂五、九、三、六、七、八。五種般者：一、中般；二、生般；三、有行般；四、無行般；五、上流般。三種般者，合向生般、有行、無行而為一般，中與上流，各仍本也。九種般者，準俱舍論，於向三種各開為三，謂速、非速及以經久，如迸火星，喻意可知。此五、三、九般那含義，皆色般也。六種般者，五種如向，更加現般。七種般者，六種如向，加無色般。八種般者，七種如向，加不定般。若俱舍中，不立現般。須知現般在欲界收，三、五、九種在色界收，無色般在無色界收，不定般者，通於諸般。故毗曇中先列五種，次於中般開為三種，并五成七，更加現般及無色般，并不定般，委如輔行、釋簽中辨。
然不定般，一家諸文雖引其名，未釋其義。學者人情不無曲說。余讀新譯大毗婆沙，始見其義。故婆沙云：不定般者，或於欲界、色、無色界而般涅盤。若在欲界，即現般攝；若在色界，即五種攝；若在無色，即無色般。此與余說不定般者，通於諸般，若合符節，昧者不達，惑耳驚心。
四、阿羅漢，此云無學，又云無生，又云殺賊，又云應供。此位斷見、思俱盡，子縛已斷，果縛猶在，名有余涅盤。若灰身滅智，名無余涅盤，又名孤調解脫。
三、無學道。無生、殺賊、應供，果上三義也；破惡、怖魔、乞士，因中三義也。因中破惡，果上無生；因中怖魔，果上殺賊；因中乞士，果上應供。言破惡者，持於凈戒，破七支惡。言無生者，不受二十五有之生。言怖魔者，初出家時，怖於天魔，以其道成，化其民屬。言殺賊者，依義立名也。謂害物曰賊。爾雅云：蟲食苗節曰賊。三界結蟲，食無漏苗，故阿羅漢翻為殺賊也。言乞士者，出家清凈，以乞自活，離邪命也。言應供者，應赴人天之供養也。
言子縛者，見、思煩惱即是五陰果家之子，系住行人在於三界，故云子縛也。言果縛者，陰果即是子家之果，形質所拘，其身未亡，故云果縛也。若羅漢身在，但斷子縛；灰身滅智，果縛乃無。故見、思斷，寂滅惑累，更有身在，名為有余；此身若亡，名無余矣。涅盤，此翻滅度也。
問：有余、無余涅盤與有為、無為解脫，同耶？異耶？
答：大異小同也。有為解脫者，無漏智相應也；無為解脫者，一切煩惱盡也。是則有為、無為只是有余涅盤所收耳。
灰者，死也，滅也。灰身者，戒身、定身及二解脫也。滅智者，慧及知見也。所言戒身者，無學道共戒也。定身者，滅盡定也。慧者，無生慧也。解脫者，有余解脫也。解脫知見者，照解脫智眼也。謂自知是初、二、三、四果也。身子入滅，佛問均提，均提答佛五分法身而不滅者，以無作業至未來世，名不滅也。何者？形俱無作，戒體雖謝，無作戒業得得不滅，以隨業道至未來故，獨得解脫，名曰孤調。聲聞為自修戒定慧，以戒自凈，以定自調，以慧自度。又自調者，從因立名，自度乃是從果立號。
略明聲聞位竟。
三、略明下，結。
次明緣覺，亦名獨覺，
二、支佛，分三：初、雙標。所言緣覺，亦名獨覺者，應云梵語辟支迦羅，此云緣覺，亦名獨覺，非謂緣覺便是獨覺也，良以緣覺出於佛世，獨覺不值佛出世故。部行緣覺師徒化訓，亦在無佛出世時也。若不說法，非部行焉。慈恩基師引仁王經列獨覺眾，又云釋迦出世，五百獨覺從山中來至於佛所。學者如何消釋此耶？
四念處云：緣覺、獨覺，俱有大小。小者在人中生，時無佛法，自證初果，七生若滿，不受八生，自悟成道。此人不名為佛，亦非羅漢。論其道力，不如舍利弗等。大者於二百劫行行三多，倍隆智慧，又強得三十二相，或三十一相等。此等因中若聞因緣，修性念處，成小辟支；修共念處，事理純熟，具足三明及八解脫，成大辟支。言三多者，長阿含云：三多成就：一、近善友；二、聞法音；三、惡露觀。大般若云：多供養佛，多事善友，於多佛所請問法要。妙經亦云有福、供佛、求法等三。或以福田、時節、種子，名為三多。是則三多大小皆有。然三多義解者，鮮矣。余今所示，其必然耶？
值佛出世，稟十二因緣教。
二、值佛下，別釋，分二：初、緣覺，又二：初、標所稟。十二因緣者，此十二法展轉感果名因，互相由藉減為一中劫，八十增減為一大劫。金光明云：梵天三銖衣，三年一拂，四十里石盡為小劫，八十里盡以為中劫，百二十里盡為大劫。不於此劫而修學者，則非菩薩。又瓔珞云：一里十里方廣之石，天三銖衣，人中日月歲數三年一拂此石，盡名小劫，至四十里亦名小劫。至八十里，梵天中有百寶光明珠，為日月歲數，三年一拂此石，名為中劫。至八百里，凈居天衣重三銖者，以凈居天千寶光明鏡為日月歲數，三年拂盡此石，名為一大阿僧只劫。
劫有二種，菩薩地持經云：一者、日月、晝夜、時節、歲數無量，名阿僧只；二者、大劫無量，故名阿僧只；菩薩所過大劫僧只，名三阿僧。若準俱舍云：八十中大劫，大劫三無數。謂六十數中，第五十二數名阿僧只，積此大劫，成三無數。既積無數，何以云三非無數？言顯不可數，故知其實亦可數矣。四解脫經有六十數，俱舍論但引五十二，其余八數，論云失也。五十二數，俱舍備矣。
所言且約釋迦等者，三藏菩薩佛佛示為，故今別舉釋迦明之，良由釋迦已成佛果，欲令眾生知果由因，故諸教中凡說行因，多就釋迦，若談佛果，多約彌勒，欲令眾生知因感果。大四教云：菩薩初發心乃至不斷結使，坐於道場，正習俱盡，此是佛說。故龍樹云：菩薩不斷結，是佛方便說。初僧只不知作佛，二僧只知而不說，三僧只知而亦說，此非佛說，乃是羅漢作毗婆沙之所說也。龍樹欲明摩訶衍門，所以一一彈破斯義。若就小乘三藏明義，雖非佛說，亦可用之。法華文句引阿含云：菩薩不斷。荊谿云：既阿含中亦明不斷，大論斥權，非謂全無。論云迦旃延造者，從所造論及所計者說。
言分限者，分局定限也。
從古釋迦至尸棄佛，值七萬五千佛，名初阿僧只，從此常離女身及四惡趣，常修六度，然自不知當作佛。若望聲聞位，即五停心總別念處。
二、從古下，正釋，分三：初、初僧只。今此釋迦昔作陶師，值古釋迦入城乞食，相好奇特，乃發善心，而興供養，對於彼佛作是誓云：愿我將來成佛之時，如今無異。大論云：釋迦先世曾作瓦師，名大光明。爾時，有佛名釋迦文，弟子亦名身子、目連。佛及弟子至瓦師舍，于時瓦師布施草座、燈、石蜜漿，三事供養，便作愿言：我於當來五惡之世作佛，與今釋迦無異。釋迦，姓也，此云能仁，又度沃焦。
尸棄，具云罽那尸棄，亦云式棄。準俱舍中，翻為寶髻，又云寶頂，亦云持髻。準大論中，此云火也。
常離女身及四惡者，此文甚簡。輔行中云離於五事：一、離惡道。位不退也。二、離貧窮；三、離女身；四、離形殘。行不退也。五、離喜忘。得五功德：一、生貴家；二、生人天；三、得男身；四、諸根滿；五、識宿命。念不退也。至第三只，橫得此三。離五障時，三義皆得，故第三只通至百劫，所以通於三不退也。是故至此名上忍焉。凈名疏以煗、頂、忍是三不退也。數論乃以下、中、上忍為三不退。成論中以念處為位，煗、頂為行，忍為念也。故大論云：菩薩雖有上妙五欲，不生貪著，以有無常之觀故也。
然自不知當作佛者，以此菩薩位居外凡，未有理水沾潤，其心雖行六度，未知作佛。
言若望者，良以七賢是聲聞位，今明菩薩修行時節、次第淺深，是故乃寄外凡、內凡以明其義，故云望也。菩薩戒疏云：菩薩不論階位，不斷煩惱，唯修六度。若論次位，只可準望小乘作深淺耳。從初發心，起慈悲愿，觀察四諦，以道諦為初門，專修六度：檀破餓鬼，尸救地獄，忍濟畜生，進拔修羅，禪靜人中，慧照天眾。
次從尸棄佛至然燈佛，值七萬六千佛，名第二阿僧只。此時用七莖蓮華供養，布發掩泥，得受記莂，號釋迦文。爾時自知作佛，口未能說。若望聲聞位，即煗位。
二、次從尸下，明第二僧只。然燈佛者，大論云：太子生時，一切身邊光如燈故，故云然燈。以至成佛，亦名然燈，亦云錠光。有足名錠，無足曰燈。錠字，或作定字，非也。
七莖蓮華，布發掩泥，得受記者，瑞應經云：錠光佛時，我為菩薩，被鹿皮衣，見王家女，名曰瞿夷，持七枚青蓮華。菩薩追而呼曰：大姊！且止。即以五百銀錢買其五莖蓮華，王女自留二枚。女又言曰：今我女弱，不能得前，請以二華寄上於佛。菩薩許焉。須臾佛到，國王、臣民各散名華，華皆墮地。菩薩見佛，即時散於五莖蓮華，便止空中，無墮地者；後散二華，又乃挾住佛兩肩上。佛知其意，因記之曰：汝後九十一劫當得作佛，號釋迦文。菩薩即時身昇虛空，去地七仞，從上下來，稽首佛足，見地濯濕，即解皮衣，欲以覆之，不足掩泥，遂乃解發，布在地上，請佛蹈之。莂應作莂，分莂也，分契也。
釋迦文者，亦云釋迦牟尼、釋迦文尼，梵音不同耳。文尼，此云寂默也。
自知作佛，口未能說者，良以菩薩位居煗法，漸有理水，故得內心自知作佛，然於四諦未至分明，故不能說。
次從然燈佛至毗婆尸佛，值七萬七千佛，名第三阿僧只滿。此時自知，亦向人說，必當作佛，自他不疑。若望聲聞位，即頂位。
三、次從下，明第三僧只。毗婆尸者，此云勝觀，亦云凈觀，又云勝見，又云遍見。亦向人說，必作佛者，良以菩薩位在頂法，內有理水，外了四諦，故得自知，又向人說。若準優婆塞戒經云：我於釋迦，最初發心於寶頂佛，滿初僧只；於然燈佛，滿二僧只；於迦葉佛，滿三僧只。此與俱舍諸文異者，應知正滿在毗婆尸，已滿在於迦葉佛所。又復或是隨機異耳。
經如許時，修六度竟，
三、經如許下，結。此中所明菩薩之義，并出大論、俱舍、婆沙。
更住百劫，種相好因，修百福，成一相。
二、更住下，明種相好，分二：初、正明。種者，修也，即百劫中修相業也。
問：初種何相？
答：有云：初種足下平，初安立故。有云：先種眼，先以大悲觀眾生故。雖有此義，未必全然。合時便種，何前後耶？
福義多途，難可定判。有云：大千盲人，治差為一福等。
二、福義下，釋福義。
問：幾許為一福？
答：有云：輪王於四天下自在，為一福也。有云：帝釋於三十三天自在，為一福也。有云：唯除補處，余一切人有所為者，為一福也。有云：大千眾生共得一福也。有云：大千盲人治差，為一福也。有云：大千人死，救得，為一福也。有云：無可為比。良由菩薩入第三只，心思大行，種相因緣，其福無量，唯佛能知。況復菩薩修於十善，各有五心，所謂下、中、上、上上、上中上。初發五心，乃至具足五心。如是百心，名為百福，成於一相。福義多途，為一福等，等此故也。
然俱舍中與大論明菩薩有異。何者？俱舍論云，道樹已前，四波羅蜜滿；至佛果位，二波羅蜜滿。由贊底沙佛，乃超九劫，故從毗婆尸佛九十一劫，禪、智二波羅蜜滿。若大論，云三僧只時，六波羅蜜滿。如此不同，云何和會？
須知大論三僧只時，六度滿者，但是事禪、事智滿耳。若至樹下，亦須緣理禪、智故也。若俱舍中，因時已斷八地惑竟，然而有頂惑未斷也，所以只用有漏而已。故大論沒有漏之名，至樹王下，方云用於三十四心斷見思也。然俱舍中取修禪時已斷惑竟，不復更斷。大論依余部，雖有漏斷，未名為斷，故至樹下，但斷非想，八地皆得名為無漏。故知從部不同，致令二論有異。
修行六度，各有滿時。
三、修行下，明六度滿相，文分二：初、標。
如尸毗王代鴿，檀滿；普明王舍國，尸滿；羼提仙人為歌利王割截無恨，忍滿；大施太子杼海，并七日翹足贊弗沙佛，進滿；尚闍梨鵲巢頂上，禪滿；劬嬪大臣分閻浮提七分息諍，智滿。望初聲聞位，是下忍位。
二、如尸毗下，釋釋迦菩薩本作國王，名曰尸毗，得歸命救護陀羅尼，視諸眾生，猶如一子。時天帝釋知命將終，求佛問疑，偏求不得。時天巧師毗首羯磨謂天帝曰：有大菩薩，滿足六度，不久成佛。天帝乃云：須往試之。天帝化為鷹，毗首變作鴿。鷹逐鴿至王之腋妄言。鹿足由是信心清凈，遂放諸王，各還本國。仁王經中稍異於此。尸羅，此云好善，持戒行善故也。
羼提仙人為歌利王割截無恨，忍滿者，此仙在於林中修忍時，歌利王將諸女等入園游戲，飲食訖已，王乃息臥。時女采華入於林中，供養仙人，仙人乃為諸女說法。女因聽法，久而忘歸。王臥息已，不見諸女，持劍尋之，遂見諸女在仙人前。王問仙曰：汝作何事？仙答王云：我修慈忍。時王以劍斬截仙人手、足、耳、鼻，而謂仙曰：汝若不嗔，是名忍也。仙人答云：我無嗔矣。王曰：誰信？仙云：我若實行忍者，血變為乳。果如所言。王遂怖畏，將女還宮。羼提，此云忍辱也。歌利，此云惡世無道，又云斗諍也。仙，遷也。老而不死，遷入山也，故字從人從山也。
大施太子杼海，并七日翹足贊弗沙佛，進滿者，大施太子為國人民入海采寶，得如意珠。海神因其寑臥之時，奪珠還海。大施發誓抒海求珠，以濟眾生。諸天問之，乃答天云：生生不休。諸天念其行精進故，助其神力，抒大海水，海水減半。龍見水減，送珠與之。止觀作杼，與今文同。輔行并諸文作抒。杼、抒并神與切。正用抒字，除也，酌取也。杼，橡也，亦直呂切，并非今意也。抒亦徐呂切，渫水也。
婆沙云：爾時有佛，名曰底沙，有二弟子：一名釋迦，修利他行，機緣先熟；二名慈氏，修自利行，機緣後熟。彼佛念云：回多人就一人則難，以一人就多人甚易。欲令釋迦先成道故，佛乃舍二弟子入山。釋迦由是入山尋師，正行之次，忽然見佛在於龕中入火界定，威光赫奕。行次，於是忘下一足，經于七日，而說一偈，嘆本師云：天地此界多聞室，逝宮天處十方無，丈夫牛王大沙門，尋地山林遍無等。因此精進，乃超九劫，在彌勒前而成佛也。若大論云：贊弗沙佛：天上天下無如佛，十方世界亦無比，世界所有我盡見，一切無有如佛者。
翹者，舉也。底沙、弗沙，梵音不同，亦云富沙，又云底迦。凈名疏云：弗沙，乃是二十八宿中鬼宿名也。菩薩生時與此相應故也。清涼觀師云：弗沙，亦云勃沙，此云增盛，明達勝義故也。底沙，亦云提舍，此云說度，說法度人也。或云說辯才無礙也。
超九劫者，百劫超九，是故但有九十一劫。準舊婆沙及俱舍論，九劫、九十一劫并是大劫也。涅盤經云超十二劫，緣宜不同，佛增減說耳。法華文句指大經云超九劫者，恐文誤也。
尚闍梨鵲巢頂上，禪滿者，螺髻仙人名尚闍梨，有人畫像作僧形者，非也。而此仙人得第四禪，出入息斷，坐一樹下，兀然不動。鳥見不動，謂之是木，於頂生卵。仙人定起，乃覺其鳥生卵頂，即思惟曰：我若起行，鳥母不來，卵必破壞。乃再入定。鳥子飛去，方起游行。
劬嬪大臣分閻浮提七分息諍，智滿者，劬嬪菩薩大心思惟分別，如劬嬪陀婆羅門大臣分閻凈提大地作七分，若干大城、小城、聚落、村民盡作七分。劬嬪陀者，未聞翻譯。此事禪、智，但是伏惑。若乃斷惑，須是緣理禪、智故也。
問：此事六度既未斷惑，豈可得名波羅蜜耶？
答：雖未斷惑，因中說果，豈不得云波羅蜜哉？前云三只修六度竟，而今又云修行六度，各有滿時，應知此釋六度滿時，即是前云六度竟相。竟，即滿也。
言望聲聞，是下忍者，菩薩戒疏云：若過三僧只，種三十二相業，準望此是下忍之位。但今所明六度滿時，合在前文修六度竟文後示耳。
次入補處，生兜率、托胎、出胎、出家、降魔，安坐不動，為中忍位。次一剎那入上忍位，次一剎那入世第一位。
二、次入下，約成道釋，分四：初、明前五相。前佛既滅，而此菩薩即補其處，故云補處。一、從兜率下；二、托胎；三、出胎；四、出家；五、降魔。若前四相，漸初文中已具明之；五、降魔相，此約小教，若約大乘，如起信論，不云降魔，但加住胎，為八相耳。良以大乘體法，魔為法界故也。
若文句記云四教佛皆降魔者，此約化儀，不可廢也。小乘降魔，具諸經論。故大論云：夜半出家，六年苦行，菩提樹下破萬八千億鬼兵魔眾已，成無上道。又瑞應云：天魔與佛共相詰難。佛云：丈夫會當斗戰死，終不身在為他降。魔云：比丘何求坐樹下？樂於林藪毒獸間，云起可畏杳冥冥，天魔圍繞不以驚。佛云：古有真道佛所得，恬惔為最除不明，斯誠最勝法滿藏，吾於斯坐快魔王。
大論又云：凈居諸天住三面立，看佛共魔難詰斗戰。天魔退走，乃至鐵圍猶尚不已。佛語魔云：我三只劫修習苦行，乃得菩提。汝但設一無遮之會，報為天主。何得與我興斯戰諍？魔云：此事誰為證之？佛手指地云：是知我。地神出證，虛空神傳乃至梵世。天魔遂降，得不動三昧，成無上道也。
中忍縮觀，緣於欲苦，故如兜率下生、托胎，至降魔也。剎那，此云一念也。故降魔已，一念之間，即是上忍，入世第一。
發真無漏，三十四心頓斷見思習氣，坐木菩提樹下，生草為座，成劣應丈六身佛。
二、發真下，明第六相。三十四心者，八忍、八智、九無礙、九解脫也。此依大論因時未斷，至樹王下，通總斷之，云三十四。若準俱舍、婆沙意云，下八地惑，初修禪時先已斷竟，非想九品見思全在，用九無礙及九解脫。余如向引，具在輔行。
受梵王請，三轉法輪，度三根性。
三、受梵下，明第七相。正法念云：昔有國王，第一夫人生一千子，欲試當來成佛次第故，俱留孫探得第一籌，釋迦第四籌，以至樓至得第千籌。第二夫人而生二子，其第一者，愿作梵王，請千兄佛而轉法輪，其次愿為密跡金剛，護千兄教。故瑞應云：佛放眉光，照第七天。大梵知佛欲般泥洹，乃悲三界悉皆衰苦，以不得知度世之法。從久遠來，今始見佛，諸天歡喜，欲聞法故。故法華云：爾時諸梵王，及諸天帝釋，護世四天王，請我轉法輪。
三轉法輪者，維摩詰經云：三轉法輪於大千，其輪本來常清凈。一曰、示轉，示其相狀也，謂此是苦，是謂滅道。二曰、勸轉，勸其令修也，謂此是苦，汝應知之；集，汝應斷；滅，汝應證；道，汝應修。三曰、證轉，引己證彼也，謂此是苦，我已知，不復更知，乃至此是道我已修，不復更修。
轉者，度也，運也。輪者，摧碾也。以此之法，度入他心，摧彼惑累，故一一轉皆生眼智明覺十二行也。具如法華化城喻品、文句及記。
度三根者，即三乘也。
住世八十年，現老比丘相，薪盡火滅，入無余涅盤者，即三藏。
四、住世下，明第八相。應知如來示年八十，雖約小教，然大乘見亦乃無妨，故梵網云：七歲出家，三十成道。乃至法華、大般涅盤所以亦云父母生身，少病惱等，及以尊特他受用也。既云八十，即老比丘。比丘，此云乞士也。
薪盡火滅者，佛身名薪，智慧為火，慧依報身，身滅智亡。此約小乘，與今文同；若大乘者，以機為薪，逗應名火，眾生機盡，佛應亦亡。是則皆約譬喻立也。須知小乘定有生滅，圓頓大乘實非生滅，示現生滅，不滅而滅，滅而不滅，具如諸文，此不多說。
上來所釋三人修行、證果雖則不同，然同斷見、思，同出三界，同證偏真，只行三百由旬，入化城耳。
三、上來下，總結。因中說果，是故菩薩云斷出等，亦是斷竟乃成佛也。然真諦理不具諸法，故云偏也，亦云但空矣。
由旬，亦言踰繕那也，此云限量，又云合也，應也。或四十里、十六里也，如此方之驛焉。妙經中說：過三百由旬，化作一城。止觀云：此有三義：一、約生死處，謂三界果報為三百也。二、約煩惱，謂見惑為一百，五上分為一百，五下分為一百，成三百也。掉舉、慢、無明、色染、無色染，五上分也；身見、戒取、疑、貪、嗔，五下分也。三、約觀智，空觀知三百。所以經云：知諸生死煩惱惡道，有一導師，善知通塞。上、下五分，如文句記及補注中。
略明藏教竟。
三、略明下，結。