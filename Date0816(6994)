定水寶葉和尚，四明人。參徑山虛堂，凡宗門話頭未能透脫者，必咨扣老成，不透脫不已。一日，造虛堂，問云：德山末後句，若謂之有，德山焉得不會？若謂之無，巖頭又道德山未會。望和尚慈悲指示。
虛堂云：我不會，汝去問云首座。
師去問云首座，適云首座游山歸，索水濯足。師亟進水，委身出手為摩捋之，卻仰首問云：德山末後句，某甲未識有無，望首座開示。
云首座以兩手掇濯足水澆潑云：有什麼末後句？師不明其指。
明日，見虛堂，堂問云：我教你問云首座末後句，他如何說？
師云：依和尚尊命問之，被他用濯足水澆潑。
堂云：他更無別語？
師云：他道：有什麼末後句？
堂云：那那我向你道他會得。師於是釋然。
云首座者，閑極和尚也，為虛堂上首弟子，有高行，住虎丘而終。
平江定惠住持因大方者，天臺人也。法嗣古林。不撿細事，疏宕自如，與郡守周侯義卿善。大方既謝院事，寓靈巖老宿華公房。至正戊戌九月八日，周以事入山訪之，大方云：某此月十四日即此山火化，侯其為我證明。周戲諾之，別去。
至十三日，以偈寄周云：
昨日巖前拾得薪，今朝幻質化為塵。
殷懃寄語賢侯道，碧落云收月一痕。
周得偈，亦未之信。是夜，請於華以燥薪為高棚，仍借一龕坐去，華謂：薪則從命，龕則無有。
遂指華所坐木榻曰：此亦足矣。華如其言。
十四日，晨起，登殿畢，與眾僧訣，復說偈曰：
前身本是石橋僧，故向人間供愛憎。
憎愛盡時全體現，鐵虵火嚼寒冰。
遂袖燥薪行陞柴棚，自秉火，薪得火，烈焰熾然，於火聚中祝香曰：靈苗不屬陰陽種，根本元從劫外來。不是休居親說破，如何移向火中栽？度數珠與華云：聊當遺囑。火焰到所，多得設利。周聞之，驚嘆不已，既為建設利塔於靈巖，復為詩以悼之云。
元兵下江南，金山賢默庵被伯顏脅而置諸幕中，從至武林。時中竺珂公雪屋以宋鼎已遷，即謝寺事。默庵雅知公，且尊其道行，因言之伯顏，請公陞住靈隱。默庵親持請疏扣公門，公抽關，露半面問云：汝為誰？
默庵云：和尚！故人某甲也。
公落關云：我不識你。蓋公雖處世外，而以忠節自持，故不屑靈隱之命，而深拒之如此。
時座下有首座某，年八十余，嘆曰：我生於宋，老於宋，乃不得死於宋。逐
跳躍，絕無煙靄。既燼，獲設利不計其數。