將釋此經，義啟十門：一、教起因緣；二、藏教分攝；三、義理分齊；四、教所被機；五、教體淺深；六、顯示宗趣；七、部類處會；八、傳譯時代；九、總釋名題；十、別解經文。
蓋圣人設教，必有由致，非無故而然也，故曰因緣若至，其理自彰，良有以焉。然則因緣亦有總別，一、總者，謂佛圣教無非酬因酬請，顯理度生。即我如來住世四十九年，始自鹿苑，終至金河，於其中間三百余會，或時談性，或時論相，或時道有，或時說空，諸有所作，常為一事，故法華云諸佛出世，無非為一大事因緣故，出現於世。所謂一大事者，即開示悟入一切眾生佛之知見者是。此諸教之總因緣也。
二、別者，謂諸教因緣各有不同，故名為別。若據本經，別有十種：一、欲破外道諸邪見故；二、欲回小乘令入大故；三、令權位不迷空故；四、令悟明二諦，證入中道，生正見故；五、顯佛勝德，生凈信故；六、欲令發大菩提心故；七、令修菩薩深廣行故；八、令斷一切深重障故；九、令得菩提無上果故；十、流傳後代，益眾生故。由此因緣，故起斯教也。
蓋佛之法，不出三藏、二藏、四教、五教，十二分以收攝之。言三藏者，一、修多羅，此名契經；二、毘柰耶，此名調伏；三、阿毘曇，此名對治。言二藏者，一、聲聞藏；二、菩薩藏。若論所攝，此經於三藏，正屬經藏，兼通律論，以戒生凈信故，論詰辯析故。於二藏中，正屬菩薩，亦兼聲聞，以激小回心故。
言教攝者，西竺東夏，古今高宿，判教多途，始自後魏菩提留支判一音教，次後則有一十八家，各有理據，莊嚴圣教，難以枚舉。於今海內唯有二宗：一、天臺四教，所謂藏、通、別、圓，此正別攝，兼亦容三，不定回心故，揚大抑小故，離即俱非故；二、賢首五教，所謂小、始、終、頓、圓，此經始教正攝，余四亦通，以離相見佛，乃終頓義，余二如前。十二分者，即九小三大通相。十二分教，兼正可知，故不繁述。
如來接物，不無文言，既落文言，則有義理。義者，文之實也；理者，言之主也。又義者，相也；理者，體也。蓋圣人之言教也，義以析之，理以統之。理雖是一，而逐機遂有淺深；義固多方，而歸理則無別體。是則諸經義理既有淺深，而欲明經旨者若不辯別，何以知其分齊所詣乎？然約法本末生起，顯分齊者，依起信論，有五重淺深，亦不離前五教，但此則從深至淺，彼則自淺向深，故不同耳。
初、唯一心為本源，即一真法界，該四法界，此圓教分齊也。
二、依一心開二門，即該二教：一者、心真如門，所謂心性不生不滅，即頓教分齊也。二者、心生滅門，所謂如來藏與生滅和合，名阿賴耶識，即終教分齊也。
三者、依此識明二義：一、覺義，謂心體離念等；二、不覺義，謂不如實知真如法一故，不覺心動等。
四、依後義生三細：一、依不覺故心動，名業相；二、依動故能見，名轉相；三、依見故，境界妄現，名現相。
五、依最後生六麤：一、智相；二、相續相，即始教分齊；三、執取相；四、計名字相；五、起業相；六、業系苦相。三、四小教分齊，五、六人天分齊也。
若於此五中，定本經分齊者，正屬始教空門空理。如離相見佛，大身非大身，色相非色相等，然辭雖正演空門，而義實兼含終、頓、圓也。以始義初彰，一一空諸所有；終義許凡有心者，皆可作佛；頓義一念不生；圓義不可思議，而余一一激小，令生恥慕，與大同途，此大槩之分齊也。
教，乃圣人示下之言；機，即九法界所被之機。然則有通有局，通則普利三根，局則不無揀別。設以局論，此經正被菩薩，以經云：如來為發大乘者說，為發最上乘者說。若復有人得聞此經，信心清凈，即生實相，當知是人成就第一希有之法，則為荷擔如來阿耨多羅三藐三菩提。故知此經唯被大機，然於義求，亦兼凡小。何謂？以此經雖屬大乘，若不兼利，則是法平等，無有高下，恐成虛語。而經中亦談胎、卵、濕、化十種類生，以及小乘四果名目，於結經處且云：比丘、比丘尼、優婆塞、優婆夷、一切世間天人、阿修羅等，聞佛所說，皆大歡喜，信受奉行。以是故知，兼被小也。
所謂教體者，亦有能詮、所詮。能詮體者，即音聲語言，名句文身，故楞嚴云此方真教體，清凈在音聞者是也。名詮自性，句詮差別。文身者，文即是字，能為名句，二所依故。若以本經而論，則首從如是，終至奉行，皆為能詮之教體也。所詮體者，即無住真心，實相般若是也。以眾生日用而不知，大覺悟之而為說，能所并釋，合為教體，故知此經能詮、所詮皆深而非淺也。
言宗趣者，語之所尚曰宗，宗之所歸曰趣。若據本經，顯宗示趣，則有總有別。總者，以三種般若為宗，三德秘藏為趣。別則有三：一、教義，謂文字般若為宗，實相觀照為趣；二、理智，以真空妙理為宗，實相般若為趣；三、因果，以發菩提心為宗，證涅盤果為趣。斯則略示本經之宗趣也。
此般若經，名雖八部，約類有十：一、大般若六百卷；二、放光三十卷；三、摩訶三十卷；四、光贊十卷；五、道行十卷；六、小品十卷；七、勝天王所說七卷；八、仁王二卷；九、實相一卷；十、文殊所說一卷；皆本部之同類也。
處會者，即四處十六會：一、王舍城鷲峰山七會；二、給孤園七會；三、他化天摩尼寶藏殿一會；四、王舍城竹林園白鷺池側一會；此經乃第二處第三會也。然獨置金剛二字者，揀非余九，以故本經在六百卷中，正當五百七十七卷，只園七分中之第三分也。
此經自傳我國，凡有五代，六師翻譯：一、羅什於姚秦時，居草堂寺，譯名金剛般若；二、菩提留支於元魏時，住永寧寺，譯與什同名；三、真諦於陳朝，住廣州制止寺，譯名亦同上；四、笈多於隋朝，住東都上林園，譯名金剛能斷般若；五、玄奘於唐貞觀十九年還國，文帝迎住西京弘福寺，譯名能斷金剛般若；六、義凈於天后證圣乙未還國，至睿宗景云二年，譯與奘師同。今所傳本，乃羅什弘始四年，居草堂寺譯者也。
梵語跋拆羅，此云金剛，具有三義，謂堅、利、明也。以此寶其體最堅，一切物不能壞；其用極利，能壞一切物；其相光明，金中最剛，故名金剛。有謂色如紫石英，狀若蕎麥棱，即力士所執之杵也。梵語般若，此云妙智，亦翻妙慧，合而言之，曰智慧。以智徹諸法實相，慧了諸法真空，然義有三，謂實相、觀照、文字也。設取金剛三義以喻般若三種者：一、堅，喻實相般若之體，雖經多劫，昇沈三界，往返六道，未曾欠缺，故云堅也；二、利，喻觀照般若之用，謂此顯時，能照萬法，當體全空，故云利也；三、明，喻文字般若之相，以其能詮實相觀照，令得顯現，故云明也。由斯三義，故舉金剛以喻般若，則般若乃智慧之梵音，金剛即般若之正喻，以故華梵雙彰，法喻并舉，曰金剛般若。
梵語波羅密，此翻彼岸到，乃順天竺之語，若依我國，當云到彼岸，意謂此經是到彼岸之智慧也。蓋彼岸者，指涅盤而言，即離二種生死之此岸，渡二障煩惱之中流，到二種轉依之彼岸也。經者，徑也，謂一切賢圣能依此修，即成佛作祖之捷徑也。
梵語欲底修多羅，此云契經，謂詮顯義理，契合人心，乃契理契機之教，揀非此方儒、道等經。若據諸經論釋，其義實繁，要而言之，不出於四，所謂貫、攝、常、法，以能貫穿所說之義，攝持所化之機，三世不易為常，十界同遵曰法，具斯諸義，故稱為經。然上七字為所詮，屬別；下一字為能詮，屬通。此於七種立題，為喻法立題，二種立題，乃佛自立也。
姚秦，標代也。三藏，經、律、論也，所謂經契一心，律規三業，論甄邪正。法即軌則之義，師乃模范之稱，以三藏之法，自師而師人，故曰三藏法師。梵語鳩摩羅，此云童壽，謂童年而有耆德。什乃華言，即善識此方文字之稱。華梵合舉，故曰羅什。然師始末備載本傳，茲不繁引。譯者，易也，謂易天竺之語而為華夏之言。以周制有掌四方之官，北方名譯，今翻西語，而曰譯者，由漢世多事北方，而譯人兼善西語，因以稱焉。
如是我聞：一時，佛在舍衛國只樹給孤獨園，與大比丘眾千二百五十人俱。
通序者，諸經通有，以證信故。然此如是，諸經不同，如是亦異，有謂諸佛說法，無非顯如，唯如為是，除如之外，了無片法可談。或曰有無不二為如，如非有無為是。又云不異為如，無非曰是，皆泛言之也。今據本經，當以實相觀照為如，文字般若為是，良以實相觀照，二而不二，體用如如，故名為如。文字性空，不即文字，不離文字，故名曰是。我者，阿難自謂也。然有四種：一、凡夫徧計我；二、外道神我；三、二乘假我；四、法身真我。此於四種中，正屬第三假我。蓋阿難已達我空，實不計執，以隨世諦，假立賓主，乃稱於我。聞，謂耳根發識，名之曰聞。
問：既耳根發識，合云耳聞，何經不然？
答：耳是六根之別，我乃一身之總，廢別從總，故曰我聞。
一時者，即師資合會，說聽究竟，唯一無二之時。良以殊方紀歷不同，上下延促不定，橫則四洲差別，豎則三界懸殊，故但云說此經之一時也。梵語佛陀耶，此云覺者，謂自覺、覺他、覺滿也。自覺，異凡夫之不覺；覺他，揀二乘之獨覺；覺滿，揀菩薩之未滿。是以三覺俱圓，萬德皆滿，故稱為佛。在者，如天子所至，即曰行在，故佛至處，亦名在也。舍衛梵語，此云聞物，亦名豐德。又云名稱以具五欲、財寶、多聞、解脫，文彩風流，遠聞諸國故，乃波斯匿王之都也。
只，即只陀，此云戰勝，因波斯匿王於外國交兵，得勝之日生此太子，因賜是名，以志喜也。如此方叔孫勝敵，以名其子，樹乃所施也。梵語須達多，此云樂施。今言給孤獨者，以能周給幼無父而老無子者也，不言鰥寡者，以二該二故。蓋舍衛王臣，先未知佛，因須達多為兒聘婦，入王舍城，寄止珊檀那家。
時珊檀那中夜而起，莊嚴舍宅，營辦肴膳，須達聞已，即起問言：大士欲請國王為婚姻之會耶？
答言：請佛無上法王。
須達聞已，身毛皆豎，復問何以名佛，珊檀那遂廣為說佛功德。須達多言：善哉大士！所言佛者，功德無上，今在何所？
珊檀那曰：在王舍城竹林精舍。
爾時，達多遂往見佛。佛為說法，達多聞已，獲須陀洹，因請佛曰：惟愿臨顧，至舍衛國，受我微供。世尊受請。
達多回國，布金買園，只陀因而發心施樹，故云只樹給孤獨園也。然須達是正施主，只陀為助成，今樹先園後者，何也？以只陀乃儲君，須達是臣佐，禮別尊卑之故耳。
與者，同也。大，謂名高德重，為天王大人之所敬也。比丘梵語，此云乞士，亦云怖魔，又云破惡。梵語僧伽耶，此云和合眾。蓋和有二：一、理和，謂同證擇滅無為；二、事和，有六：謂戒和同修、見和同解、身和同住、利和同均、口和無諍、意和同悅也。千二百五十人者，佛初成道，度陳如等五人；次度三迦葉，兼徒一千；復度舍利弗、目犍連各徒一百；更度耶舍長者子五十人，今略五人者，舉大數耳。此等諸人先事外道，勤勞無益，一見如來，便登圣果，以此感恩，誓常隨侍，所謂常隨眾也。正易所謂云從龍，風從虎，圣人作而萬物覩者是也。俱者，一時一住皆同在也。
若準古說，六種成就者，如是乃信成就，以信者則是事如是，不信則是事不如是。所以五十圣位，十信居先；十一善法，信心為首。故華嚴經云：信為道源功德母，長養一切諸善根。又曰：佛法如大海，非信莫能入。故知信心之前，別無勝法，縱能信如是經，聞根不利，信亦奚為？能信能聞，非時可說，徒生景仰。時可說法，無說法主，此道難聞；縱有法主，無處可居，亦難行道；雖有其處，設無聽眾，不成法會，必須六種輳集，佛事方興，故云成就。則此六種為能成就，而向下經文，皆所成就也。
爾時，世尊食時著衣持鉢，入舍衛大城乞食。於其城中次第乞已，還至本處。飯食訖，收衣鉢，洗足已，敷座而坐。
別序者，別序一經發起之由，為正宗之前導也。此佛就一切眾生日用尋常去來動靜，行住坐臥，吃飯穿衣，直顯真心本體，以明無往而非無住真心之妙用，無法不具實相般若之本體。所以假此乞食，發起斯經，不過要人向日用中識得自己與三世諸佛無二無別，則能事畢矣。
爾時者，即當爾佛住只園統眾行道之時也。世有三，謂情世、器世、至真覺世；又有過去世、未來世、現在世。總之，情與無情、世出世間靡不尊重，故曰世尊。時者，日有十二，分為四食：一、丑寅卯，諸天食時；二、辰巳午，人間食時；三、未申酉，畜生食時；四、戌亥子，鬼神食時。佛制出家之士，應法人天，過午不食。今食時者，即日初分也。衣者，佛有三衣：一、安陀會，名作務衣；二、郁多羅僧，名入眾衣；三、僧伽黎，名福田衣，以其制法水田，見生福故。
著者，以入城乞食，即僧伽黎也。具云鉢多羅，此翻應量器，謂體、色、量三，皆應法故。即過去維衛佛所遺紺琉璃寶鉢，乃四天王取而獻者。自園進城名入，地廣人稠曰大，防非御侮為城。乞食者，佛教比丘行頭陀行，清凈活命，了寄殘生，離四邪命也。次第者，不揀貧富，無分凈穢，挨次而乞也。已者，不論有緣無緣，七家則已；又或不限人家，滿鉢則已。還，謂還出舍衛。至本處，即歸到只園也。
將所化飯食之既訖，即收其衣鉢，凈其手足，敷其所座而坐之也。此言世尊去來行住，吃飯穿衣，日用尋常，與人無異，一段本地風光，莫非全體大用，其柰諸人終日昏昏，只知穿街過巷，覓食求衣，要且不識他是阿誰，甘作飯囊衣袈，走肉行屍，殊為可惜！是以如來即日用事而示之也，此為後文如來若來若去，若坐若臥，是人不解我所說義之章本耳。有釋為戒定發起者，義固甚佳，然於下文，氣似不貫，且空生希有之贊，似亦難於安插。何則？戒定行持，羅漢常事，何希之有？然空生之所以道希有者，非無故也，蓋空生平日但念空、無相、無作，所以於菩薩法，游戲神通，凈佛國土，成就眾生，心不喜樂，將謂佛道常遠，久受勤苦，乃可得成。忽然今日見我世尊恁麼舉動，觸著鼻孔，始知道不遠人，人之為道而遠人，方信行住坐臥不離這個。於斯薦得無住妙用、實相本體即在日用尋常去來出入，動靜往還，吃飯穿衣處也。以故，向下即從座起，走向佛前，無別可說，只得道個呀希有！世尊！此正冷灰一聲豆爆也。
時長老須菩提在大眾中，即從座起，偏袒右肩，右膝著地，合掌恭敬上序分者，即序如來與眾生共有此金剛般若，不離日用中也。此正宗者，乃當機窺見如來動靜，已知佛法無多，意欲普利今後，未免請問，形於言辭，以故有此正說也。時者，適當乞食還園，洗足安坐之時也。梵語須菩提，亦名蘇補底，此云空生，或云善現，又名善吉，有云妙生并善實者。以初生時，寶藏頓空，相者占之，此子善吉，七日之後，家珍復現，故云善現。因含多義，存梵不翻。
長老者，以其德臘俱高也。乃舍衛國人鳩留長者之子，解空第一，在般若會上轉教菩薩，故為當機發起此經，正窮子喻中密遣二人者是矣。設以本論，則久證青龍陀果，久悟般若真空，乃為輔化權示。如此今在大眾之中，即從本座而起者，以師資之道，尊卑頗殊，欲有所請，不可坐問。
偏袒右肩者，乃彼方儀制，以表敬也。此中事釋可知，若以理釋，則袒肩以示權，膝地而顯實，合權實二邊之掌，印中道一味之心。修敬既畢，自合陳詞，故云而白等。上之起座，即身業；恭敬，乃意業；而白下，方是口業。此明三業虔誠，而請問也。然即之一字，正是描寫尊者絕無沾滯，踴躍之狀，直出人天眾前，揚眉吐氣，自不同於如聾若啞，唯除糞穢，默受彈呵，去花拜座之時矣。所謂尋常一樣窗前月，才有梅花便不同。
而白佛言：希有！世尊！如來善護念諸菩薩，善付囑諸菩薩。
希有者，準古解則有四種，謂時希有、處希有、德希有、事希有，可謂詳矣。然在本經，似無交涉，茲亦不辯，且道尊者才來啟請，如來尚未開口，見個甚麼道理，便贊希有聻？莫是世尊成道說法，度眾生之希有麼？不見道：未離兜率，已降皇宮；未出母胎，度人已畢。若待今日贊嘆，奚啻鷂子過新羅？是劍去許久，方才刻舟。要知今日之贊希有者，乃算空生具一只眼，向世尊舉止動靜處窺見一班，故出海眾之前，而贊希有也。其意有二：首謂於庸言庸行處，示奇特事，可謂希世所有之者；次則自己向穿衣吃飯處討得個下落，這段消息從未知有，今始悟得，故曰希有。如來者，十號之一，即無所從來，亦無所去，故名如來。
善護念者，若據古解，依根熟、未熟等釋，義亦甚佳，似無不可。但此經以五時設教而論，斯當轉教付財之時，與義推求，理或欠妥，今準法華經信解品空生等呈解之詞，釋此護念付囑。言護者，即彼經云我雖年朽，猶故貪惜者是也。念者，即彼經云時富長者於師子座，見子便識，心大歡喜，即作是念者是也。付者，即我財物庫藏，今有所付者是也。囑者，即彼經云佛敕我等，說最上道，修習此者，當得作佛是也。而言善護善付者，即彼經云諸法之王，能為下劣，忍於斯事，取相凡夫，隨意為說者是也。
問：設據此釋菩薩二字，云何消釋？
答：菩薩、聲聞在發心大小，所以有此二名。今既舍小歸大，欲發阿耨菩提心者，豈可更以聲聞而目之哉？是以即聲聞而菩薩也。如十六王子未聞法華以前，止名沙彌，既聞法華之後，則曰菩薩，亦此意也。然此二句正釋上之希有，所以言我世尊自華嚴至今，數十年來，調護時機，深心愛念，欲人向動用處識取家珍，不離眉端足下。空生此際一旦豁然，喜解非常，是故贊言：希有！世尊！可謂加護愛念，委付叮囑，善而又善者也。正謂今在般若會上，轉教付財，將大付小，囑小化大之意耳。蓋將大付小，不過引小入大；囑小化大，無非以大激小，皆如來之方便護念也。以此觀之，則如來之用心誠可謂善矣！當機曰善護念善付囑者，良有以焉。
世尊！善男子善女人發阿耨多羅三藐三菩提心，云何應住？云何降伏其心？
前既悟得此理，極口稱贊，茲復發問者何也？以前無言之道，自非上根利智，莫克領略，便作尋常錯過，故尊者恐負如來意旨，曲為時機，故興斯問。善男子善女人，總該僧俗七眾、八部、三乘人等。發，謂發起。阿耨等，梵語，此云無上正等正覺。蓋空生意謂設有善男信女要發無上心者，不知可有個甚麼法聻？然即此心欲契實相般若之理，先向那安住聻？又且此心欲起觀照般若之時，其柰妄想多端，如狂猿昇木，上下攀緣，似癡蠅逐穢，去來不舍，怎生降伏聻？此中三問，以發菩提為主，故前半卷答二三兩問，後半卷答初問也。
佛言：善哉！善哉！須菩提！如汝所說。如來善護念諸菩薩，善付囑諸菩薩。汝今諦聽，當為汝說。善男子善女人發阿耨多羅三藐三菩提心，應如是住，如是降伏其心。
蓋世尊出世，本為直示此心，柰無知音可語，故自華嚴以至今日，有懷未吐，茲向只園會上撞著空生覿面問來，恰好抓著癢處，以故老漢通身暢快，所以滿口稱嘆曰：善哉！善哉！言善會佛心，善為說辭，所謂善而又善者也。故仍呼其名而告之曰：須菩提！你適才贊這兩句，果為的當，即是啟請三問，亦甚要緊，可謂一字不差，皆合吾意。遂印之曰：如汝所說。如來善護念善付囑也。似你這樣人，始可與言斯道矣。故曰：汝今諦聽，吾當為爾分別解說要發阿耨菩提心的道理，然則亦不過應如是住，如是降伏其心而已。
此中如是二字，應通三釋，其義始足。一、約理；二、指前；三、開後。且約理釋如是者，眾生諸佛本自如如，所謂生佛一如，莫不皆是也。設廓而論之，則內而根身，外而器界，無非真如，咸是實相，故言青青翠竹總是真如，郁郁黃花無非般若。此顯世出世間無一法不是，無一法不如，以明如是也。若約指前，則空生已解如來作用。蓋如來說你也不必裁剪須眉，扭捏鼻孔，另尋住降方法，就如我尋常穿衣吃飯，洗足敷座，一段光景這就是了。以此而住，無非安住；即是而降，無往弗降。此明無住之住，是真安住；不降之降，即真降伏。故云應如是住，如是降伏其心。約開後者，即指後文廣略詳示也。
唯然，世尊！愿樂欲聞！
當機稱解空第一、慧命長老，以此觀之，名不虛傳。何則？一聞如是之旨，即便對曰唯，乃信之極而無疑也。老子有言：唯之與阿，相去幾何？釋曰：禮對曰唯，野對曰阿。此禮對也。又儒云：參乎！吾道一以貫之。曾子曰：唯。亦此意也，然則至此當機始問云何云何，如來竟答如是如是者，正所謂傍敲正打，將一卷無言般若已向諸人重重發揮了也。故空生直對曰唯者，乃是一肩擔卻，全身負荷了也。所謂燒尾鼓浪成龍去，鰕蟹猶然努眼睛。然之一字，在尊者意，謂我則雖然如是，其柰諸人尚未薦取，伏愿如來還要細說，我亦愿聞。則是向下一卷經文，無非為努眼者重伸注腳而已。
佛告須菩提：諸菩薩摩訶薩應如是降伏其心：所有一切眾生之類，若卵生、若胎生、若濕生、若化生，若有色、若無色、若有想、若無想、若非有想非無想，我皆令入無余涅盤而滅度之。如是滅度無量無數無邊眾生，實無眾生得滅度者。何以故？須菩提！若菩薩有我相、人相、眾生相、壽者相，即非菩薩。
此以言顯無言，而教降心之方法也。前來佛所印證當機者，以其見解不謬耳。然問發心住降，則曰善男子善女人者，正見空生作略，借秦為喻，假人而成己也。意謂未發大心之時，則厭棄生死，趨向涅盤，是以生死涅盤為實，即住著於生死涅盤，不得解脫。設發大心，云何應住？即如我住偏真，如何舍偏真而安住實相聻？此正暗為自己安身立命處，乃自利之問也。又未發大心之時，唯求自度，不欲度人，知見偏枯，志意狹小，以故變易生死不斷，無明住地猶存。今設發大心，云何令其斷除變易，降伏無明，上求佛果，下化眾生聻？此問度生邊事，乃利他之問也。故佛呼名而告之曰：須菩提！諸菩薩摩訶薩應如是降伏其心。
諸者，其義有二：一、約能發心男女等機，眾多不一故；二、約四十位修心菩薩，類多不一故。梵語菩提薩埵，此云覺有情，謂覺機分證，識情未盡故。摩訶言大，其義有七：一、具大根；二、有大智；三、信大法；四、解大理；五、修大行；六、經大時；七、證大果。具斯七大，故名摩訶薩也。
問：當機問時，止曰善男子等，如何答處卻曰菩薩？
答：大心未發，即是凡夫；既發大心，即名菩薩。在當機約未發心時問，如來約已發心後答。
應者，當也，宜也。此中如是，於前稍異，乃承上指下之詞。往後經中凡言如是處，非有意於上，即有意於下，讀者須知，此一句正承前指後也。所有者，略舉十方三界處所。蓋處所，為能生能有，眾生為所生所有也。一切者，乃總該之詞。類，即類趣。謂雜趣同形，各從其類，即通指十類也。
梵語仆呼善那，此云眾生，以從五蘊和合中生故。今詳十種，且約橫豎發明。先橫詳類趣。準楞嚴經，皆以妄想建立，若卵生者，經云：卵惟想生。略如魚、鳥、龜、蛇之類，因飛沈亂想，和合氣成。若胎生者，經云：胎因情有。略如人、畜、龍、仙之類，因橫豎亂想，愛情滋染而有。若濕生者，經云：濕因合感。略如含蠢蠕動之類，乃翻覆亂想所成。若化生者，經云：化以離應。略如轉蛻飛行之類，此屬新故，亂想所成。若有色者，經云：休咎精明。有色可見者，乃精耀亂想所成。若無色者，經云：空散消沈。無色之可見者，乃陰隱妄想所成。若有想者，經云：神鬼精靈。乃罔象虛無，妄想所成。若無想者，經云：精神化為土木。為枯稿妄想所成。若非有想者，經云：如蒲盧等，異質相成。因合妄而有。若非無想者，經云：如土梟等，負塊為兒，子成，父母俱遭其食。此因怨害妄想而有。然此十種，不出色心。約色，即有色無色；約心，即有想無想。弘法菩薩若識得色從心現，心亦妄生，正覺現前，眾生界盡，更有何生之可度？何心之不可降哉？次豎論三界。胎、卵、濕三，唯居欲界；化生三界通具。有色，止欲界四禪。無色，屬空無邊處。有想，即識無邊處。無想，乃無所有處。若非有想若非無想，乃非非想處是也。
我者，佛代菩薩而稱也。皆者，總前十類也。令，謂使令。入，謂證入。涅盤略梵，具云摩訶波利昵嚩喃，此云大圓寂。以眾德皆圓，諸妄俱寂，亦云大滅度，即大患永滅，超度四流也。又滅二障，度二死也。亦云無為，離生滅故。又云安隱，最寂靜故。總之一真法界，約圣與凡，而有四種；一、本來自性清凈涅盤，此即實相真如之理，從本以來，不生不滅，不垢不凈，雖在生死煩惱，其性本自寂然。二、有余依涅盤，是將慧焰燒煩惱薪，雖斷見思，尚余最後身智，為分斷生死苦依，故名有余依也。三、無余依涅盤，以煩惱既盡，余依亦滅，眾苦永寂，無有余依，故名無余依。今說無余，正指此也。四、無住處涅盤，即生死與涅盤二俱不住，故云無住。如上四種，凡夫惟一，聲聞有二，菩薩獲三，唯佛具四。此如是，乃承上言也。
實無者，即起信論云：謂如實知一切眾生，及與己身真如平等，無別異故。又般若經云：以諸有情本性凈故，彼從本來無所有故。則平等真法界，佛不度眾生，良可味焉。以眾生性空，生佛體同故也。又以一切眾生本性寂滅，無滅可滅，本來是佛，無佛新成，故云實無眾生得滅度者。何以故，乃反顯徵釋之詞，言菩薩若以我為能度，即著我相；彼為所度，即著人相；能度所度，歷然相對，即眾生相；有法授受，戀著不舍，猶如命根，即壽者相。故輔行云：我以計內，人以計外，眾生以續前為義，壽者以趣後為能。如是四相不除，不惟所度不普，即能度者，心亦難降。故云菩薩有我等相者，即非菩薩。
問：當機啟請，先菩提，次安住，後降伏。如來答則自後而前者，何也？
答：空生向來慣習，唯知慕果修因，故問亦急於證理，是以由菩提而住降也。如來因其發心向大，貴乎先歷事行，而住理自在其中，故反其問而答之，良有以焉。
復次，須菩提！菩薩於法應無所住行於布施，所謂不住色布施，不住聲香味觸法布施。須菩提！菩薩應如是布施，不住於相。何以故？若菩薩不住相布施，其福德不可思量。須菩提！於意云何？東方虛空可思量不？不也，世尊！須菩提！南西北方四維上下虛空可思量不？不也，世尊！須菩提！菩薩無住相布施，福德亦復如是，不可思量。須菩提！菩薩但應如所教住。
此如來再召當機，於降心之後而示住心也。復，謂重復。次，謂次第。於法之法，即起信云：所言法者，謂眾生心。是法則攝世出世間染凈因果，有為無為色心諸法也。應者，誡勉之詞。無所住者，正教不住一切有無等法也。以不住有，入塵勞而不作生死之念；不住無，居寂滅而不起涅盤之見。是則染凈色心一切不住，不惟不住有，亦且不住無；不惟不住無，亦且不住無無。正是百華叢過，片葉不沾身，故云無所住也。所謂下，詳明六塵為所施之物。此由內不住我，外不住人，故中間不住所施之物，以故向下結歸，則曰：須菩提！菩薩應如是布施，不住於相。此相之一字，即上來有無諸相也。
言不住者，正是無住行施，三輪體空也。何以故下徵起，恐謂無住，云何有福？因借虛空為喻，試問當機，令知虛空不可思量，則以法合，云須菩提！菩薩無住相布施，所獲福德亦復如是，猶若虛空之不可思量也。故結勸曰：須菩提！若是菩薩但欲住心者，當如我之所教，須識無住之住，乃真住也。
以上二章，略答云何應住，云何降伏也。蓋前章是教諸菩薩應度眾生，行法布施，修人空觀，遣去我執。此章是教諸菩薩於塵無住，行清凈施，修法空觀，遣去法非法執。自此至果報不可思議，無非展轉擴充，以顯離相無住之旨也。
問：凡為菩薩，當廣行萬行，此中唯言布施，何耶？
答：不見道資生無畏法，檀義攝於六，此中一二三，是名修行住。若以是推，則開一施為三檀，開三檀成六度，廣六度為萬行。設約而收之，則萬行不出六度，六度不過三檀，三檀不出一布施耳。
須菩提！於意云何？可以身相見如來不？不也，世尊！不可以身相得見如來。何以故？如來所說身相即非身相。佛告須菩提：凡所有相皆是虛妄，若見諸相非相，即見如來。
以上善吉請益，如來許示。一往至此，理雖明了，未識當機解與不解，但恐說時似悟，對境還迷，故我世尊換個話頭試他一試，正所謂水將竿探，人將語探也。所以將因中度生離相之事，卻以果上成佛身相勘驗者，正欲看伊道有道無。設或以身相為有，則伊降心離相之旨，尚未領略；若是說無，則渠降心之法，稍有相應。故此問云須菩提，於汝意地之下，作云何曉解？你道即今如來果可以丈六之身三十二相，即此就說是見如來了麼？蓋不之一字，正審問之詞，乃世尊之探竿也。向下可見空生是個細作，見我如來這一問有些古怪，就如水上葫蘆，捺著便轉，即對之曰：不也，世尊！此正領前開示離相之旨，故曰不可以身相得見如來。蓋如來身者，即法身也。以法身離相，所謂離生死相，離涅盤相，不住於有，亦不住無，故曰法身清凈，猶若虛空，應物現形，如水中月，令人撈摸不得，捉拿不得。即口欲談而詞喪，雖心將緣而慮忘，豈可以現前的丈六之身三十二相而目之哉？良以三十二相固雖超勝天人，然而未免生住異滅，四相遷流，尚屬生滅，不同乎法身不生不滅故也。
何所以故，乃徵釋之詞。蓋如來所說非身之身，乃清凈法身也；如來所說之相，乃非相之真相也。而現前如來所問之身相，不過隨機應現，丈六之身三十二相豈可即執是以為法身真相哉？意謂真實法身即非身相之可見也。須知不可以三字，并即非二字，皆當機妙悟，正合離相之旨。故如來見當機所見不謬，喜其氣分相投，即推門落臼而就之曰：須菩提！你要知道，不惟佛身是為如此，即世出世間一切依正、染凈、色心，但凡所有之相，亦皆類此，虛而不實，妄而非真。故下二句，是令尊者欲窮千里目，更上一重樓。以其當機雖則解事知音，然於夜明簾外，猶欠轉身一步，設以為是，未免墮無為坑，生斷滅見矣。故後文云：若作是念，諸法斷滅。所以進之曰：若能見得諸相非相，亦不必離諸相另尋法身真相。須知當體即是如來清凈法身真實之相也。此因空生已會離相之旨，恐能離有，未能離無。然舍有之無，如逃峰赴壑，二皆不免於患，故言即見等。即之一字，乃教尊者就中從事耳。意謂既能了得諸相非相，亦不必撥去諸相，不妨即諸相而見如來也。
須菩提白佛言：世尊！頗有眾生得聞如是言說章句生實信不？
蓋離相見佛，尊者已知。今聞如來微妙開示，若見諸相非相，即見如來之語，當機到此，見其愈入愈深，湊泊不上，故發斯問。頗有者，輕可之辭，即可能有也。言者，直發其詞也。說者，細析其義也。章者，節取其篇也。句者，輳成其文也。實信者，乃中心誠服，諦了無疑。不之一字，正疑信關頭，意謂聞是上來世尊所談言說章句，還可有人真實生信也無？以實信非率爾泛泛者也。
佛告須菩提：莫作是說。如來滅後後五百歲，有持戒修福者，於此章句能生信心，以此為實。
此如來直訶而誡勉之曰：須菩提！莫作是說。莫者，禁止之詞，即莫謂秦無人之莫也。是說，即指生實信不之說。所謂一言而喪，一言而興，高山流水，自有知音。雖然法固深微，要知豈無信者，不唯現前不無，乃至當來亦有，但非小根劣機而能領略，然有持戒修福慧者，自能信為真實也。五百歲者，法輪預記云：正法、像法各一千年，末法萬年。初五百歲解脫堅固，二五百歲禪定堅固，三五百歲多聞堅固，四五百歲塔寺堅固，五五百歲鬪諍堅固。今言後者，第五五百歲也。戒者，防非止惡為義。以外防七支之非，內止三毒之惡。又戒有三：謂律儀戒、攝善法戒、饒益有情戒。修福者，義亦兼慧，但文略耳。舉持戒，則三學通攝；言福慧，則六度全該。此中有持戒之有，能生信之信，此為實之實，正酬尊者頗有之有，生實之實，信不之信也。
當知是人不於一佛、二佛、三、四、五佛而種善根，已於無量千萬佛所種諸善根，聞是章句，乃至一念生凈信者，須菩提！如來悉知悉見，是諸眾生得如是無量福德。
此當知下，正明能信諸相非相，即見如來的這個人。要知此人非於一二佛邊種得的善根，乃是從無量千萬佛所種得來的善根，正言事佛多而善根深也。此善根二字，設依相宗，即無貪等三，為善根也。若準本經，即阿耨菩提之心，乃萬善之根也。聞是下，正言聞是上來諸相非相，即見如來之章句。乃至者，超略之辭，意謂不在值佛多，種善深，即一念凈信，獲福亦然。蓋一念者，正心空境寂，萬慮銷融，不雜余緣，唯觀實相，即一念萬年，萬年一念。凈信者，不起有為見，不作無為解，真俗一齊捐，圣凡悉平等，方名凈信。茍能一念信佛所說，即諸相而顯實相之旨，此人行止動靜，則為如來三達洞照以盡知，五眼圓觀而盡見也。是諸眾生，即指此凈信之人。得如是無量福德者，指前事佛多，種善深的一樣，同於虛空之不可量也，而此凈信之福亦復如是。
何以故？是諸眾生無復我相、人相、眾生相、壽者相，無法相，亦無非法相。
此正順釋，徵明一念凈信，即同見佛多，種善深者。此何以故聻？蓋是眾生已無四相，故能如是。言無復者，不更不再之義也。既無復我等四相，則我空也。法相者，若依本經而論，即上之言說章句也。今言無者，即文字性空，故云無法相，乃法空也。亦無非法相者，正凈名所謂無離文字而說解脫，即俱空也。是知凈信一念，頓足三空，豈可輕率而言頗有乎？
何以故？是諸眾生若心取相，即為著我、人、眾生、壽者。若取法相，即著我、人、眾生、壽者。何以故？若取非法相，即著我、人、眾生、壽者。
此因上章順釋能空我法等四相，始成一念凈信，故此節將我法等四相，一一轉釋，意謂以何意故，定要空去四相，方為一念凈信者，何也？以諸眾生若無凈信，設生一念取著，則有許多葛藤，故云若心取相，即著我等四相。此轉釋上無復我相等，正言若取因中度生離相，及取果上之佛身離相之相，雖是極好消息，未免猶有沾滯在，亦不能稱乎凈信也。何則？一有取著，何異世間凡夫、外道之著相者？是以若心有取，即著四相，則不得謂之凈信，仍屬我執未忘也。若取法相等者，此轉釋上無法相一句，謂佛滅度後，設有眾生雖不執我，然取法相，如本經以菩提心將謂有法可發，於文字般若言說章句，而生希取之心，則墮在法執，於著我等無異，亦不得為凈信也。若取非法相等者，此轉釋上亦無非法相一句。設此眾生雖不執取我法，達得二空，然即坐在俱空境上，未免又落法身邊矣，亦墮非我人等相，不得謂之為凈信也。蓋此經以掃踪滅跡，蕩相除空，只要四相冰消，三輪瓦解，拂三執之浮云，顯三空之寶月。所以不惟空我，亦且空法，不第無法相，亦無非法相，可謂層層洗剝，處處追窮，直使諸人執盡情忘而後已也。
是故不應取法，不應取非法。以是義故，如來常說汝等比丘知我說法如筏喻者，法尚應舍，何況非法。
此正結佛身離相也。是故者，正指不取法與非法也。以取法則墮我等四相，取非法亦墮我等四相，是故後五百歲持戒修福、一念凈信之者，不應取佛言說章句為是阿耨菩提之法，不應不取言說章句為非阿耨菩提之法，所謂取不得，舍不得，不可得中恁麼得。蓋我尋常說者，汝等須知，即阿含、方等，以至今日降心住心，種種之法，此如世間渡河用筏之喻，未渡者，定要取之；既濟者，則當舍之。意謂言說章句雖是渡生死河之寶筏，然未度生死者，當依之而修；既登彼岸者，應舍之而去。以此觀之，雖佛正法，尚應放下，何況世諦文辭，非佛之法，仍轉堅執而不舍耶。
須菩提！於意云何？如來得阿耨多羅三藐三菩提耶？如來有所說法耶？
此以果法勘驗也。因前筏喻文中，法與非法均不應取，恐當機意謂：既不可取，如何世尊三只煉行，百劫修因，以取菩提之果，即今人間天上一十六會，廣開般若之談？以此而論，是法有取有說，何為而不舍乎？故此世尊雙設問云：須菩提！汝將謂我有菩提之可得耶？有佛法之可說耶？此正如來探問當機會與不會也。
須菩提言：如我解佛所說義，無有定法名阿耨多羅三藐三菩提，亦無有定法如來可說。
蓋當機至此所造已深，故能靈機脫穎，而出辭吐語便覺活潑融通，不同前之率爾。意謂如來歷劫修行，自當得果，出世度生，自然說法，如我今者解佛前來所說筏喻無定之義，言未渡則取，既渡則舍。約是而推，取舍不定，故知無有一定之法名為菩提，亦無一定之法如來可說。蓋尋常如來說得果者，猶空拳誘子；說法可說者，似黃葉止啼。且如來所證之果，曰無上正等正覺者，不過對三賢十圣之有上而稱無上。正等者，不過對聲聞緣覺之偏枯而稱正等。正覺者，乃對凡夫外道之癡邪迷夢，假名正覺而已。即所說之法，如來不過因人而示，就事隨機，遇凡說凡，逢圣說圣，本來無有得與不得，說與不說，一定之法也。
何以故？如來所說法皆不可取，不可說，非法、非非法。所以者何？一切賢圣皆以無為法而有差別。
此下當機自釋。謂若有菩提可取及法可說，即取法相，則墮於有，未出凡情。若道無菩提可得，無法可說，即取非法相，則墮於空，又落圣解。是知妙有不有，故將真空而遣有；真空不空，特假妙有以除空。若取果非果者，舉念即墮二邊；設說法非法者，開口便成兩橛。故菩提非相，不可相取；般若非言，不可言說。故云皆不可取，不可說也。
蓋非法者，即領上無法相也。非非法者，即領上亦無非法相也。此正領前如來所示四無相也。當機至是，猶恐俱空之義，人或難明，故用所以者何重徵復釋，以明之也。賢圣者，即三乘賢圣。無為者，即六種中真如無為，以無所作為，故名無為。但有一法，即屬有為，非無作為，正顯一切俱空之理也。差別者，如三獸渡河，足分深淺，而水無深淺；三鳥飛空，跡有遠近，而空無遠近。秪因機有利鈍之殊，故成三乘賢圣之差別耳。
須菩提！於意云何？若人滿三千大千世界七寶以用布施，是人所得福德寧為多不？須菩提言：甚多，世尊！何以故？是福德即非福德性，是故如來說福德多。
此引外事較量也。蓋佛與當機同一鼻孔，接物利生，酬唱至此，恐聞無為無法，不可取說，便欲毀廢言教，甘坐無為坑，是以引此非喻為喻，較量福勝，令其受持弘通。所謂欲會無為理，先從有事看，故假大千之寶施，而設問須菩提於汝意地之下是為云何？
設若有人以七寶者，即金、銀、琉璃、硨磲、瑪瑙、赤珠、頗黎也。三千大千者，乃我釋迦一佛之化境也。如一欲界，一須彌山鎮四部洲，其山之腰兩輪日月，四大天王各有八天，山頂為忉利所居，下統諸天，共為三十三天。自此而上，有夜摩、兜率、化樂、他化自在，至此皆欲界也。再上乃色界四禪天：第一初禪，統一欲界；集合一千初禪欲界，為二禪一統，名一小千界；又集合一千二禪梵釋，為三禪一統，名一中千界；更集合一千三禪梵釋，為四禪一統，名一大千界。以三次言千，故云三千大千。滿，謂充滿。以顯寶施之勝，是人獲福還多耶？不多耶？須菩提言寶滿大千而行檀度，自然福勝，故云甚多，此就福德相而答也。須知如來之意亦不在此，無非假此較量經勝而已，故當機自釋云：何以故？佛以大千寶施見問，我亦就世間福德之相而答甚多，是約俗諦有相有為而言。若在勝義諦中，絕相無為，豈可言福不福，而曰多不多哉？是福德者，即指上寶施之福德。蓋就世諦之相，非勝義諦之性也，以此性即真如無為真實之性也，故不可以多少而論。今言多者，乃就有為俗諦而說，以是義故，如來見問，我所以約世諦而說福德之甚多也。
若復有人於此經中受持乃至四句偈等，為他人說，其福勝彼。何以故？須菩提！一切諸佛及諸佛阿耨多羅三藐三菩提法皆從此經出。須菩提！所謂佛法者，即非佛法。
此中舉法較前財施也。意謂設若復有一人於此般若經中隨便受持或一卷半卷，乃至一句二句三句，以至四句偈等，不但自持，又能為人演說其義，則其所獲福德，勝彼前來三千寶施之福德也。此中四句，諸家所說，議論紛紜，有謂夢幻泡影者，有謂色見聲求者，有謂無我相等者，有謂諸相非相者，有指一偈一句、一題一字等者，以上盡古人之糟粕耳。若以為是，何異貧子讀豪家之券，與自己何干？要知此四句，不離吾人日用，須向自己腳跟下薦取始得。設要依文字解釋者，正不必指定。何則？以楞伽云：長頌及短偈。是知不論長短，凡成四句者皆是。故本經云：隨說是經乃至四句偈等。此則原無定指也明矣。而善閱教者，應求活句，莫泥死句，則不被文字瞞也。故下徵釋云，此經四句便能包括一切諸佛之法身、報身、化身，并所證阿耨菩提之果法，莫不皆從此般若經而流出者。此何以故？縱前三千七寶之多，亦不及持說此經四句偈耳。
須菩提下，結辭也。近結諸佛之佛字，菩提法之法字，即躡此二字而結之也。蓋如來之意，說吾所謂佛法皆從此經而出者，不過因其有迷有悟，有圣有凡，此約世諦有為而言。若在勝義諦中，則十方三世海中漚，一切圣凡如電拂，又何佛法之可得哉？故云即非佛法，此近結耳。若遠結者，自佛言：須菩提！諸菩薩摩訶薩應如是降伏其心起，乃至度生離相、佛身離相、果法離相，直至此中，并佛法也無，則離相之旨可謂離而又離，此遠結也，赤灑灑，即是不住色等而生心也。以此般若妙心猶凈明鏡，若住一塵，即被一塵染污光明，一塵不住，則物物斯鑒。正所謂但有一些些，便有一些些，直饒寸絲不掛，萬里無云，即虛空也須吃棒者，此也。
應無所住者，真空也。而生其心者，妙有也。而應之一字，反上不應也。謂行檀者，與此六塵應當一無所住，毫無所著。而生其者，方謂清凈無住之心，以是行檀，正起信云：以知法性體無慳貪故，隨順修行檀波羅密。若以無住生心合而言之，乃真俗混融，為中道第一義諦。是教住心菩薩心無所住，住亦非住，生即無生，無生而生，但涉一念，則心有所著，塵有所入，不名無住，便成有住，不名凈心，便成染心，直饒有個不住境的念頭，則早已住卻了也。欲不住境，須不住心，茍能心無所住，方知境亦無處，正是路到水窮山盡處，行興自消；火至灰飛煙滅時，余燼自冷。果然如是，雖終日生而無生，終日住而無住，不生之生，不妨任運而生；無住之住，何礙隨緣而住。以是而推，則穿衣吃飯，無非本地風光；送客迎賓，盡露當人面目。所謂塵塵是寶，處處逢渠，則何法不屬無住真心，是物皆彰般若妙體。是以當機前來，於乞食時偶向如來行住坐臥，動靜往還，袈裟角下，鉢盂身邊，觸著些子，以故嘆佛為希有者，正是於此無往嘆之詞而印證耳。意謂爾何求全於人如是之深也，必欲其信心清凈，即生實相，及信解受持而後，乃許其為第一希有者，若然，恐亦難得其人。即今設或有人，縱不能深心信解，但聞是經而不驚疑怖畏，就算是個上好的了，故曰甚為希有，正所謂才難，不其然乎？
何以故？須菩提！如來說第一波羅密，即非第一波羅密，是名第一波羅密。
此下徵明問何故但聞而不驚畏者，便曰甚為希有。以其人但聞是經不驚，即證佛順俗諦所說六波羅密中之第一波羅密；但聞是經不怖，即證佛順真諦所說之即非第一波羅密；但聞是經不畏，即證佛順中道所說之是名第一波羅密，豈非甚希哉？
問：經中何事是可驚疑怖畏？
答：無著謂於聲聞乘中說有法有空，於此聞法無有故驚，聞空無有故怖，於二無有理中，思量不能相應故畏，以上乃約文述。若約旨述者，即：初、無我等四相，人天聞之，誠為可驚，以人天未得人空，專執我等四相故。次、非無我等四相，聲聞、緣覺聞之，誠為可怖，以二乘人雖無我等四相，已證人空，然不能非卻無我等四相而證法空。三、離一切諸相即名諸佛者，乃不惟我法雙空，并俱空亦空，雖菩薩聞之，誠亦可畏。以權乘菩薩住於法空之境，不能將空法之空亦空，是以有驚疑怖畏也。
而此三波羅密皆稱第一者，何也？蓋五度如盲，般若如導，五度無般若皆不到彼岸故，是則般若稱之為第一波羅密也。當知一往皆明離相無住之旨，皆屬般若之用，正猶金剛鋒利之用。此下將談證悟，故舉波羅密之究竟彼岸，取喻金剛堅固之體也。佛因當機已悟金剛般若，故說波羅密，更令深進，所謂錦上鋪花耳。
須菩提！忍辱波羅密，如來說非忍辱波羅密，是名忍辱波羅密。
此復轉述上文也。謂此第一波羅密自何而得？以從忍辱中來故。何則？以第一波羅密雖是修般若者，設非忍度兼資，亦不能速到彼岸，所謂明人忍慧強也。此由一往教諸菩薩度生離相，布施無住，非有忍力者，則不可耳。故起信云：以知法性無苦，離瞋惱故，隨順修行羼提波羅密。蓋羼提者，即忍辱也。忍即內心含容也，辱乃外來橫逆也。其忍有三，謂生忍、法忍、無生法忍。夫行是行者，不見內有能忍所忍，不見外有能辱所辱，中間不見有杖木相加等事，方是三輪體空，一心清凈，乃謂深得無生法忍也。此言忍波羅蜜者，是順俗諦之言，即生忍也。非忍者，是順真諦之言，即法忍也。是名忍辱者，是說真俗不二，順中道第一義諦之言，即無生法忍也。意言此人能證此忍，方能聞是經於離相度生，無住行施，深忍好樂，而得不驚不怖不畏，豈非甚為希有乎？
何以故？須菩提！如我昔為歌利王割截身體，我於爾時無我相、無人相、無眾生相、無壽者相。何以故？我於往昔節節支解時，若有我相、人相、眾生相、壽者相，應生瞋恨。須菩提！又念過去於五百世作忍辱仙人，於爾所世，無我相、無人相、無眾生相、無壽者相。
此印證述成離一切諸相，即名諸佛也。謂我昔離相，方能行忍，如其相不能離，雖一言見侮，猶銜恨終身，矧割截乎，乃至節節支解，不瞋恨者，由離一切相，所以成佛也。此乃世尊婆心太切，所謂為人須為徹，殺人須見血。因當機雖悟離相之理，恐於離相之事尚未了然，故將自己做過的樣子，拈於他看，以便修學。且而復恐秪會向第一波羅密中覓取般若，不能於余五度上會得般若，故廓而充之，曰豈惟般若非般若，是名般若，須知六度皆然，即如忍辱非忍辱，是名忍辱耳。故徵釋云：以何義故，說忍非忍，是名為忍？又行忍辱者，有何憑據而知其離相耶？故此佛引我昔而證成也。
蓋人平時可以勉強，而至生死大難臨身，不能絲毫假借，故曰我於爾時無我等者。此正燕雀不處巢，無以畜眾雛；如來不示行，無以度眾生，故先示離相的樣子耳。又徵何以知其如來行忍，實無四相聻？釋曰：我方支解時，若少有四相，即生瞋恨，此又離相之明驗也。
梵語歌利，此云極惡，陳譯為迦陵伽，唐譯為羯利。此秦譯也。茲乃略釋，若欲廣明事跡，準涅盤經云：
我念往昔生南天竺國富單那城婆羅門家，是時有王，名迦羅富，其性暴惡，憍慢自在。我於爾時為眾生故，在彼城外寂然禪思。爾時彼王，春木花敷，與其宮人彩女出城游觀，在林樹下五欲自娛。其諸彩女舍王游戲，遂至我所，我時為欲斷彼貪故，而為說法。時王見我，便生惡心，問言：汝得阿羅漢果耶？
我言：未得。
復言：汝得不還果耶？
我言：未得。
汝既年少，未得圣果，則為具有貪欲煩惱，云何恣情觀我女人？
我言：大王！當知我雖未斷貪欲，然其內心實無貪著。
王言：癡人！世有仙人，服氣食果，見色尚貪，況汝盛年，未斷貪欲，云何見色不貪？
我言：大王！見色不貪，實不由於服氣食果，當由系念無常不凈。
王言：若有輕他而生誹謗，云何得名修持凈戒？
我言：我無瞋妒，云何言謗？
王言：云何名戒？
答言：忍名為戒。
王言：若忍為戒，當截汝耳，若能忍者，知汝持戒。
我時被截，容顏不變，王臣見已，諫言：如是大士，不應加害。
王言：汝等云何知是大士？
諸臣曰：見受苦時，容顏不變。
王言：我當更試。即劓其鼻，刖其手足。
爾時，我於無量無邊世中修習慈悲，愍苦眾生，心無瞋恨。時四天王心懷瞋忿，雨沙礫石。王見大怖，復至我所，長跪白言：惟愿哀愍，聽我懺悔。
我曰：大王！我心無瞋，亦如無貪。
王言：大德！云何得知？
我即立誓：我若真實無瞋恨者，此身平復如故。發是愿已，身即平復。更愿我於來世得成菩提，先度大王。
是故我今成佛，度憍陳如也。蓋我之忍，非止歌利一時。又念五百生中作大仙人，名曰說忍，於爾所世皆無四相，故忍慣而視之為尋常也。
應知忍無四相，即為第一波羅密。茍無智慧，則不能無瞋恨，即忍於一時，亦不能忍於多世，即甘忍其苦，亦不能感格於王也。此世尊即忍度發明離相者，正恐說食不飽，是欲當機親嘗一口也。
是故，須菩提！菩薩應離一切相，發阿耨多羅三藐三菩提心，
前既印述已畢，至此結勸，云菩薩當如我上來離相發菩提心，亦必須修此離相之行也。是故二字，通結上文，正謂爾前問我善男子善女人云何發心，云何降住，是故當知學般若之菩薩，應當離相而發心也。此佛因顯離相之用，并其降住之前，發心無法之旨，一盤托出。其如當機雖聞此說，尚欠沈思，可惜當面又成錯過，故下復有云何降伏發心之問也。設於此處會得發心無法之旨，則下半卷問答均可已矣。所以貪看眼前浪，失卻手中篙，乃當機之謂歟。此彰般若離相用竟。
不應住色生心，不應住聲香味觸法生心，應生無所住心。若心有住，即為非住，是故佛說菩薩心不應住色布施。須菩提！菩薩為利益一切眾生故，應如是布施。
此乃結前廣略住心無住，以彰般若無住之用也。因前雖歷明無住，正明無住，喻明無住，校量況顯，尚未有結，便談離相之用，今上已結離相之用，故茲當結無住之用。此乃正結前文應無所住行於布施，并應無所住而生其心也。
不應者，即前之應無也，亦誡詞也。此中言不應生心者，良以心本無生，因境而生，以故生心即妄，動念即乖。不可住著六塵而行檀度者，乃示無住之事也。應生無所住心，即應無所住而生其心，此勸悟無住之理也。蓋上之住色等生心，即妄心也；下之應生無所住心，真心也。所以用不應二字，誡其勿住。以應之一字，勸其當生。若心有住，即為非住，此明我教爾不應住者何意，但爾之心一有住著，即屬虛妄之幻識，而非無住之真心矣。正明有住即乖法體，而非無住實相之理，故古德云：卻物為上，逐物為下，瞥起微情，即落地上。正楞嚴云：若能轉物，即同如來。斯之謂也。是故下示三輪空也。
不住色布施者，能施空也；為利益眾生者，即受施空也；應如是布施者，逆指上文不住之義也。內則不住有我，外亦不住有人，而中間不住可施之物，即施物空也，是則三輪俱空，真可謂無住行施矣。此明菩薩行施不應住著，原為利益眾生也。設或稍有住著，則是人我未忘，而與眾生結憎愛緣矣。若然，則互為子孫父母，冤家債主，百劫千生，恩怨纏綿，輪回生死，何能解脫？以故應當行布施時，不得住六塵而行布施也。果能如是行施，則為無住之施，無漏福田也。所以如來教人行施，決不可住相者，良有以焉。
如來說一切諸相即是非相，又說一切眾生即非眾生。
總結上文修忍行檀以彰無住之義。言一切諸相即是非相者，正顯真如自性非有相、非無相、非非有相非非無相、非有無俱相、非一相非異相、非非一相、非非異相、非一異俱相，乃是真空無相之實相也。而又說一切眾生即非眾生者，以一切眾生從無始來種種顛倒，妄認四大為自身相，六塵緣影為自心相，是以四大和合，五蘊六塵，眾法相生，假名眾生。若析皮肉肋骨以歸地，精液痰唾以歸水，暖氣歸火，動轉歸風，且道妄身安在？於中六塵各歸散滅，畢竟無有緣心可見。設離四大、五蘊、六塵，則無眾生可得，故云即非眾生。
蓋上之諸相非相者，謂諸法俱空也，則遠離法非法執下之眾生非生者；人我皆空也，則遠離我執。若合前章之義，正是三輪空寂，三執消融，三空顯現，此則般若無住之用，可謂彰明較著者矣。
須菩提！如來是真語者、實語者、如語者、不誑語者、不異語者。
此乃結前起後，勉生信解，依之修習也。因上所明諸相非相，眾生非眾生，恐云菩薩為利益一切眾生，此何又說眾生非眾生？毋乃空有矛盾，二三其說乎？故曰如來是真語、實語者，此明決不疑誤後學，如云佛說苦諦，真實無異者是也。況佛說法必然契理契機，凡有所說，皆歸三諦之理，至如真語、如語，乃稱真諦即空而說也。
實語者，此稱中道實相而說也。不誑不異，此順今時依俗諦而說也。又則真語者，無妄也。實語者，無虛也。如語者，如所得而說也。不異者，無更變改易也。魏譯止此四語，什師譯本則有五語。蓋順天親論文，欲統收四語，發明佛意一一真實，而非虛誑故耳。由是之故，須信誠言，不汝欺也。
須菩提！如來所得法，此法無實無虛。
此正承佛語真實之義也。良由此法無實，故說眾生非眾生；因其此法無虛，故說利益一切眾生。是則如來所說，皆是稱理，皆是真實，非誑異矣。此正證成無住行施，教其不得住著也。何故？以此阿耨菩提之法不同世間所執陰、處、界等之法，有實有虛，此乃無實無虛。因其無實，則妙有不有；以其無虛，故真空不空。因妙有不有，故不住有法，所以身相非身相，菩提非菩提，說法非說法，世界非世界，微塵非微塵，莊嚴非莊嚴等。因真空不空，則不住非法，所以說是名身相，是名菩提，是名說法，是名世界，是名微塵，是名莊嚴等。以是無實，故不住有；以是無虛，故不住空。觀佛談真空妙有，以彰般若無住之用，而至此處，亦可謂竭盡而無余蘊矣。
須菩提！若菩薩心住於法而行布施，如人入闇，即無所見；
此喻住相之過也。乃世尊恐當機不能頓空三輪，猶帶廉纖，故舉喻以明住相不妙之過也。言菩薩心住相行施，不惟不能透脫根塵，抑且被物所轉，反為貪癡所覆，徒增憎愛緣耳，是知不能得般若無住妙用。而行施者，頭頭障礙，如一雙好眼入於闇室，縱有無量家珍，且不能見，安得其受用者哉？
若菩薩心不住法而行布施，如人有目，日光明照，見種種色。
此喻無住之功也。蓋住則被境牽纏，不住則即能轉物，而蕩除三執，徹證三空，方謂之金剛大用現前也。始得情翳冰消，智光圓照，道眼觀來，事事光明，即如人之有目，又加之日光照耀，則能盡見種種之物色矣。所謂寸絲不掛，萬里無云，撥開關棙子，親見本來人。而此無住之用，妙莫加焉，然則發心菩薩可不深求無住乎？
須菩提！當來之世若有善男子善女人能於此經受持讀誦，即為如來以佛智慧悉知是人，悉見是人，皆得成就無量無邊功德。
上以五語二喻證勸無住行施。然行施者，既得三輪寂，三執消，三空顯，是經之意可謂深矣，而猶未識持經功德，故此顯之。蓋當來之世，正屬此時，所謂濁惡者多，受道者少，若非久植善根，不能受持讀誦。今云能者，不惟能誦文字章句，亦能受持無住妙義，則其人功德非權乘小果可以企及，故云即為如來以佛智慧悉知悉見。此即為之為當訓得字，謂即得感格者也。以佛智慧言悉知者，乃佛三達洞照；悉見者，五眼圓觀也。如是者，逆指前來廣略章中，虛空無量，沙數無邊之功德也。
問：此經前後重重校量，佛意何居？
答：良以金剛般若，無著真宗，誠印心之秘典，乃入圣之真詮。三執空而妄心休息，三智顯而實相圓成，稍非觀照精純，奚得心空境寂？不假文字般若，何由認路還家？故凡結證之處，廣明持說之功，不過俾道脈以常流，使法源而不竭，微言不泯，意在斯焉。
須菩提！若有善男子善女人初日分以恒河沙等身布施，中日分復以恒河沙等身布施，後日分亦以恒河沙等身布施，如是無量百千萬億劫以身布施。若復有人聞此經典，信心不逆，其福勝彼，何況書寫，受持讀誦，為人解說。須菩提！以要言之，是經有不可思議，不可稱量無邊功德。如來為發大乘者說，為發最上乘者說。
此較量持說勝身施者，以顯般若無住之功也。蓋日有三分，初日辰巳分，中日午未分，後日申酉分，此言每日三分各用恒河沙身施，可謂行檀之精進矣。然而不唯一日兩日，如是積日而劫，壘一而百，以至於無量百千萬億劫，此則甚言其久也，而況日日三分皆以恒沙身而為布施，此則內財之施，福自難量。梵語劫波，此云長時，有小、中、大，芥城拂石，增減之不同。此上較定其福之勝，然猶不及聞此經典般若無住之義，一念信心耳。
此言逆者，即忤逆，所謂謗方等也。而曰不逆者，即隨順此文字般若無住之義，不生毀謗。只此之福，已勝身施，何況受持讀誦，為人解說。此受持讀誦，自利也；為人解說，利他也。正明一聞信順，福尚超於恒沙身施，何況二利俱備之者，則其人福愈難較矣。此以要下，初由略以較多，既難比勝，今自廣以至要，故云以要言之。意謂設具足贊嘆，終不可窮，以略而言，亦有不可心思，不可言議，不可以多少稱，長短量，實無邊涯際畔之功德也。應知如此內施雖事大時長，乃福感有漏；茍能隨順般若，則自他俱利，果證菩提。是無漏法施之功，豈可以有漏生死身而較量哉？如來為發下承上而言，謂此經具不可思議功德者，以為發大乘心者說故，為發最上乘心者說故。若據起信，其大有三，謂體、相、用也。復恐濫權，故以最上揀之，所謂一佛乘也。以大乘，則通收，回小向大，漸機人也；最上乘，則指不歷階級，圓頓人也。
若有人能受持讀誦，廣為人說，如來悉知是人，悉見是人，皆得成就不可量，不可稱，無有邊，不可思議功德。如是人等，即為荷擔如來阿耨多羅三藐三菩提。
此勸持廣說以顯功德也。謂此經既為大乘人說，然能受持廣說，具二利之德，則此人亦大乘人矣。言廣說者，於人，非止一二；於經，非止四句。所謂向稠人廣眾之中，建大法幢，普施般若法雨也。然則此人之功德，非心所測，非口所宣，唯有如來能悉知見，降斯已還，皆莫能識。何則？以此人既能自利利人，即為荷擔如來無上菩提故也。在背為荷，在肩為擔，言如是二利之人方是任重致遠，代佛擔担，替佛行道者也。
何以故？須菩提！若樂小法者，著我見、人見、眾生見、壽者見，即於此經不能聽受讀誦，為人解說。
此反顯也。正明不能以般若為己任者，則非大乘之器。
問：佛心平等，施法亦然，云何上說惟為大乘與最上乘耶？
答：樂小者，自不能聽信受持，并廣說耳。所謂一日之價，以為大得，何暇於留心法王大寶哉？以其樂小之流，四相未空，法執未除，愛樂小果，著相憍慢，耽著虛妄，深戀不舍，焉能向此般若經中，於離相無住之義而肯聽信乎？且聽信尚然不能，焉能受持讀誦，廣為諸人解說其義趣乎？正明小機決不能受持廣說耳。今既能聽受讀誦，為人解說，非樂小者可比，寧不謂之大乘人、最上乘人，為荷擔菩提者乎？
須菩提！在在處處，若有此經，一切世間天、人、阿修羅所應供養，當知此處即為是塔，皆應恭敬作禮圍繞，以諸花香而散其處。
此勸護法當供其經也。須菩提下，在在，乃經在所在；處處，即經處之處也。此皆領前無住章中隨說是經乃至四句，當知此處一切天人皆應供養，如佛塔廟也。言恭者，即作禮圍繞；而敬者，即以諸香花等，此即依正而表恭敬也。塔乃藏應身舍利之所，而此經乃藏法身舍利之處，所以益當供之也。
問：前既有此，何更重說？
答：前明無住之義，言經處與人皆應供養。此明無住妙用，經處及人，寧不然哉？且前云如佛塔廟，茲曰即為是塔，而即之與如，較前為更親切也。文義各別，故不重也。
復次，須菩提！善男子善女人受持讀誦此經，若為人輕賤，是人先世罪業應墮惡道，以今世人輕賤故，先世罪業則為消滅，當得阿耨多羅三藐三菩提。
此顯持誦有二不可思議也：一者、以輕易重，能回定業，則報不可思議；二者、當得菩提，則果不可思議。此釋持經有不得勝福之疑。
復次須菩提下，謂此經既為發大乘并最上乘者說，而持說之人又具不可思議功德。凡經在處，即是佛塔，則一切天人應當恭敬，此皆如來真實誠言，信固然矣。如何現有善男子善女人在那受持讀誦，不唯不得人天恭敬，而反被世人輕賤者，何也？所謂輕則不重，賤則不尊矣。然則輕賤事有多種，或行嫉妒，或生忌嫌，或懷瞋而加謗，或倚勢而欺凌，甚而刀杖瓦石，拳腳相加，是皆輕賤之事。以此觀之，經功何在？釋云：是人先世罪業也。以其人未識佛時，未聞法時，未遇僧時，未持般若時，且莫說是人前生多世，即今生以先半世之中，能保其皆造福而不造罪業乎？既有罪業，則將來之世應墮惡道，受苦無窮。
言惡道者，即三惡道，乃地獄、餓鬼、畜生也。今以持經功德，轉重報，令輕受，轉生報、後報，令現受。由今世被人輕賤，則先世所造之罪業，即借此而消滅矣，不復更墮三涂，豈非般若之殊勳哉？然且不止滅罪，由此修習，當得成佛，故云當得阿耨多羅三藐三菩提。言當得，正謂今雖不得，當來必得也。豈可因人輕賤，遂謂持誦無功？以此觀之，則轉罪報而得佛果，應亦愈知此經之妙用矣。
須菩提！我念過去無量阿僧只劫於然燈佛前得值八百四千萬億那由他諸佛，悉皆供養承事，無空過者。若復有人於後末世能受持讀誦此經，所得功德，於我所供養諸佛功德，百分不及一，千萬億分乃至算數譬喻所不能及。
此顯經功妙用不可思議也。須菩提下，乃舉福較慧也。我即法身真我，念即明計不忘之謂也。阿僧只，翻無央數，十大數之一也。然曰無量阿僧只者，即三無央數也。蓋我世尊自為廣熾陶師，遇古釋迦開導發心，修習佛果，至第一僧只劫滿，遇寶髻如來；二僧只滿，遇然燈如來；三僧只滿，遇勝觀如來。今云然燈前者，即未見然燈之前也。
那由他，乃第九數，數當萬萬。供養，約四事言。承事，謂躬承奉事，順教無違。空過者，謂如上諸佛不曾空過一佛，而不供養承事者也。此正世尊以自己因中供養諸佛如是之多，且無一佛空過，而其福德誠不可量，若與末世持經相校，皆不及一。何則？供養諸佛，事屬有為，乃可思議也；受持般若，功屬無為，故不可思議耳。是則經功妙用，可勝道哉！
須菩提！若善男子善女人於後末世有受持讀誦此經，所得功德，我若具說者，或有人聞，心即狂亂，狐疑不信。須菩提！當知是經義不可思議，果報亦不可思議。
此總結上離相、無住二章，以明果報、經義皆不可思議也。正謂上來我說善男子等這種校量不及的功德，尚猶略說，若其具說，恐人難信，反生疑惑。言狐者，乃狡獸耳，即野干也，其性多疑，以冬渡冰河，且走且聽，冰下水無流聲即進，有聲即退，因其進退不一，以喻疑者。此名般若福勝，劣根者未可具聞，恐狂亂不信，致招謗法之愆，茲但少分說之耳。何則？以此經之義理，乃明實相離相，無住真心，甚深難思，即受持之者，所獲果報，具屬無漏無上，故不可得而思議者也。
然則經文至此，較量五重，兩次外財，兩度內施，一番佛因，至是較量已極，不可更較，故云乃至算數譬喻所不能及。須知後文雖有較量，不過隨事便舉，或一三千界寶，或如須彌寶聚，或阿僧只界寶，皆不如上文之次第者。此有二義：一則恐淺識聞之難以信受，致有謗毀之罪；二則於前離相、無住二章之中既以廣較，則後之發心無法，功德之大，可以例知。雖不如前次第淺深，其義更遠，以有是經義不可思議，果報亦不可思議而轄之矣。以上首示降住其心，歷彰般若妙用竟。