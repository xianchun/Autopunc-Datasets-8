中峰普應國師者，諱明本。其先臨濟玄，玄七傳楊岐會，會八傳無準范，范傳雪巖欽，欽傳高峰妙，妙之嗣四人，師居其首。師自臨濟，其世十八，臨濟自少林，其世十一，是師為少林二十九世之正胤也。
師出錢塘孫姓，母李氏，夢無門開道者持燈至其家而生。師生之時，內室五色光明者三晝夜。襁褓即具大人相，坐則跏趺，嬉戲則為佛事。既冠，閱傳燈錄，至明知生是不生之理，為甚卻被生死之所流轉，大疑，乃求依獅子院高峰妙禪師，妙公喜度之。三載，觀流泉有省，求妙公印證，被打趁出。自此日作夜侍，常至晨鐘鳴不去，妙公不顧，久而洞徹玄旨，妙公大悅。書自相贊與師曰：我相不思議，佛祖莫能視，獨許不肖兒，得見半邊鼻。
洎十載，妙公告寂時，以大覺寺屬師，師推首座祖雍主之，遂一笠吳楚，西至皖山匡廬，乃東還，結幻住庵於吳雁蕩，遂成叢席。霆發瞿公請主大覺，不就，舉定叟泰應之。泰嘗受職於一山萬矣，乃欲改嗣於師，師大不然，以書卻之曰：
昨者坐語，未及它論，而首以住院承嗣扣之者，惟恐足下茍循世諦故也。本與足下納交十六年，彼此心懷洞然明白，豈意足下不諒愚情，反欲相及？何臨事反覆若此耶？古人於法嗣嫡傳，所以深明宗系者，大法源委，不可誣也。世漓俗薄，奉金請拂，以院易嗣者有之，本嘗痛心於此。
夫大覺，雖先師開山，然十方叢林盡有尊宿，舍彼不取，而必欲本尸，何識量之不廣也？本非畏住持，實畏嗣法於開山也，故退避力辭，而舉足下為之主政。以足下自師一山禪師，豈可茍循世俗而易其所師哉？繇此言之，本猶不欲以先師座下人，迭尸大覺，而況牽枝引蔓，欲為本之嗣乎？
聞命駭然，專浼逆流，塔主預此拜聞，望以玉峽之音直與拈出，或欲循俗易嗣，則本斷然不敢與足下一日相聚也。至扣！至扣！
師還天目，廬高峰塔，至大戊申，仁宗在青宮，聘之不就，賜金紋衣，加號法慧禪師，師隱去儀真。己酉，即船以居，乃吟曰：嬾將前後論三三，端的船居勝住庵。為不定方真丈室，是無住相活伽藍。烟村水國開晨供，月浦花汀放晚參。有客扣舷來問道，頭陀不用口喃喃。
庚戌，又還天目。辛亥，復船居。吳江陳子聰為師建幻住庵，師又去之，北隱汴梁，吟曰：鄽市安居盡自繇，百般成現絕馳求。綠菘紫芥攔街賣，白米青柴倚戶收。十二時中生計足，數千年外道緣周。茍於心外存諸見，敢保驢年會合頭。
明年，又結幻住庵於六安山，吟曰：胸中何愛復何憎？自愧人前百不能。旋拾斷云修破衲，高攀危磴閣枯藤。千峰環遶半間屋，萬境空閑一個僧。除此現成公案外，且無佛法繼傳燈。
丞相脫驩公望風訪師，師又棄庵，去之東海州，吟曰：道人孤寂任棲遲，跡寄湖村白水西。四壁烟昏茅屋窄，一天霜重板橋低。驚濤拍岸明生滅，止水涵空示悟迷。萬象平沈心自照，波光常與月輪齊。
驩公戒邑吏強師至私第，乃與中書平章并諸山，必致師於靈隱。師固辭曰：夫住持者，須具三種力，庶不敗事：一、道力；二、緣力；三、智力。道，體也；緣、智，用也。有其體而缺其用，尚可為之，但化權不周，事儀不備耳。使道體既虧，便神異無筭，雖緣與智，亦奚為哉？或體用并缺，冒然居之，曰因曰果，寧無慊於中乎？貧道無其實，故不敢尸其名。竟稱病，還天目。
延佑丙辰，上諭宣政院，簡采名山宿德以聞。承旨者，期入天目，師聞遯去。南徐丹陽蔣均為建幻住庵。戊午，又還天目。明年九月，朝旨褒號佛慈圓照廣慧禪師，改獅子院為正宗禪寺。駙馬瀋王王璋又齎御香、紫衣即所居而修敬慕焉。
宣政又以徑山請師，師不就，乃結幻住庵於中隹山。中隹去西峰三十里，巖磴險絕，緇素跋涉甚難，求師歸院。至治癸亥，西峰凍涸，大木摧折，師自敘曰：余初心出家，志在草衣垢面，習頭陀行，以冒服田衣，抱愧沒齒。平昔嬾退，非矯世絕俗，蓋以文字則失於學問，參究則缺於悟明。尋常為好事者之所稱道，亦報緣之偶然耳。
秋，示微疾，有省候者，師皆曰：幻住庵漏且朽矣，不可久住也。
有僧告歸吳門，師曰：何不過了中秋去？
十三日，手書屬弟子曰：幻者朝死夕化，骨便送歸三塔，依清規儀式，不許循世禮也。
次日，白虹貫山巔，師跏趺，書偈而化。停龕三日，顏益和悅，道俗奔集踰萬，奉全身塔於寺西望江石。閱世六十一，坐夏三十七。明宗己巳，賜謚曰智覺禪師，塔曰法云。
元統甲戌，追尊為普應國師，乃以廣錄三十卷頒入大藏，更命重臣銘國師道行於碑。南詔五比丘繪師頂相還國，四眾迎相入中慶城，相放五色異光，繇是傾信禪宗，奉師為南詔第一祖。時皆曰：本公圓辯不閟，針砭多方，哀講士之趨岐，傷禪流之混繼，乃推大覺以嗣開先，接玄監而化南詔，允有大愚安、龍潭信之高風。至於大功不宰，至讓無名，杖履蕭然，云行鶴舉，視聲名而若浼，甘肥遯以如飴，楷芙蓉、訥圓通不足過之。以其瀚海余波，烟屯雨驟，提鳳閣之儒臣，醒天潢之貴戚，而永明壽、明教嵩庶可并駕云。
贊曰：人人抱荊山之璧，個個得赤水之珠，何難？兄釋迦而弟彌勒，及讀本祖自敘之語，愧汗橫流，俯仰無地矣！嗟乎！非真祖師，心語不吐；非正嫡裔，背汗不流。心語不吐者，昧後也；背汗不流者，欺先也。昧後欺先，互相啗啖，則本祖隱現，堪忍世界何日而休哉？
禪師姓唐氏，豫章人也。稱元熙者，西山明覺院得度之名也；晦機者，其師物初觀和尚所贈之字也；號佛智者，御制也。臨江通判從文丞相靖難死國唐元齡者，熙之胞兄也；廬山一山萬禪師者，熙之益友也；大中大夫廣智全悟釋教宗主笑隱大欣禪師者，乃熙嗣法弟子也。
熙為人事親以孝，事師以誠，昆仲之間以義，道友之間以直，訓誨門弟則嚴且慈。熙嘗與一山萬行腳，萬不耐叢林，好譏諸方，熙每抑之，且曰：明眼衲子，出言為叢林，輕重豈可易乎？
物初觀公時居玉幾，公為浙人，每操鄉音，晝夜批削學者，學者畏其口，不敢近。熙強萬上謁觀公，觀與熙語，大驚，默計曰：澆漓末世，有此人也。
又指萬問熙曰：此老為誰？
熙對曰：乃元熙同行某甲也。
觀素聞萬名，故深愛熙得友之正，乃留夏，朝夕警誨。熙輒深入玄奧，久之，出住百丈。萬嗣東叟，住廬山開先寺，兩山法席大振，衲子絡繹西江。
欣禪人嘗掌開先內記，請益參究，達旦不臥。萬每示之，欣不領。萬曰：百丈熙堂頭當能了子大事，亟行勿遲，但勿可言從開先來。
欣謁百丈，熙問曰：何來？
對曰：廬山。
曰：曾見萬聱頭否？欣不語。
熙指曰：果遭渠賣弄矣。欣悚然，莫知所以。
熙居百丈十二載，遷凈慈，七載，遷雙徑。居雙徑未久，退隱南山之陽。江右叢林聞熙退閑，爭啟請之不已。熙領仰山，仰山久廢之余，熙至，衲子不厭枯淡，從之者數百輩。其堂廡朽敗不堪，主事僧歷請充修造，熙歷止不許。
一夜，雷雨暴作，方丈後壁忽崩塌，熙移繩床，就侍者房而臥。明晨，命以草苫之。有富人入山，見熙坐草壁邊說法，而禪者悠悠自若，富人乃大異，發意堅請新之，仰山遂成精舍。
延佑六年秋仲，手字別所知，復作偈別眾而逝。時侍僧有失常度，語話聲高，熙復張目正色曰：敢以吾死而墮吾規耶？擯逐之，已而，瞑目長往。世壽八十二，僧夏六十三。
熙四為住持，以策發為急務。然機不易施，施必中節。嘗以百丈埜狐話問欣書記，欣擬對，熙喝之，欣即悟旨。
又舉太原孚聞角悟道因緣示常道者，曰：盧生入滄海，太史游名山，從此楊州城外路，令嚴不許早開關。常亦悟旨。
熙晚年久不上堂，四眾堅請之，熙乃曰：云門道個普字，盡大地人不柰何。殊不知云門四棱著地，當時若與震威一喝，待此老惡發，徐徐打個問訊，道：莫怪觸忤好。非但救取此老，亦能振起云門綱宗。雖然，口是禍門。有數禪者座下省發而去。
禪師大欣者，字笑隱，世籍江州，為唐尚書陳操之裔。後徙居南昌，故為南昌陳氏也。母蕭氏，孕感異徵，日者讖曰：生子當為法中龍，文中虎。及娩，地為震動。父歿，母盛年修凈業。
欣為童時，見佛相好，則戀慕如慈親。年九歲，得依水陸院伯父云闍黎為大僧，遍閱大藏經文，欲扣明己躬，愿盡形壽以法為檀。時一山萬禪師開化匡廬之開先寺，欣竟走依之，不發。然欣常於此切，萬指往百丈，遂徹證於熙禪師拂下。
熙曰：昔黃龍得旨泐潭，領徒游方，及見慈明，氣索汗下。你道過在甚處？
欣對曰：千年桃核里，覓甚舊時仁？熙以為類己，大然之。
熙遷杭之凈慈，命欣分座，欣以書記自任。蓋欣博學廣知，加之辯才轉變無方，嘗題曹操讀碑圖，其略曰：碑陰八字非隱語，德祖有智如滑稽，豈是阿瞞不解此，感愧上馬歸路迷。一時名輩稱之。
又訪中峰本禪師於天目山，坐語，夜半風雨大作，崖石欲裂，左右皆辟易，欣不少動。中峰曰：欣公慧定之力俱足，他日必大可觀。
至大四年，出住湖之烏回，次住杭城報國，又住中竺報國。中竺俱經火之余，欣至，任緣鼓舞，大廈俱成，僧徒相從者垂千輩。首以竹篦子付之覺原曇，而妙喜門風又一振矣。
天歷元年，朝旨改金陵潛邸為大龍翔集慶寺，以欣為開山第一代。明年，詔入奎章閣，設高座，闡揚大法，出貂裘、金衲賜之，欣終不以示人。然自奉儉薄，衾衣常十數載不易也。頻躬燒香，浴以給眾，身外之役，不以勞人，至於名教節義，則感勵奮激，不知有己。明宗嘉其風范，親書廣智庵額賜欣退居處。
至順二年，疏謝歸林下，不報，又辭。文宗敕臺臣慰欣安居龍翔終老，兼命較訂百丈清規，為緇門定式。蓋百丈建立以來，年代數百，法久成獘，諸方叢席各杜繩規，俾律儀大典易式無聞。欣以百丈舊文，訂列條章若干門，互換主賓，令法久住。
書成進上，敕諸叢林遵而一之。於是天下緇流，禮樂鏗鏘，進止有節，大智之風，儼然在矣。嗣後朝賜益隆，梵侶益眾，其禪席之盛，自秀法云以來，未之有也。會中龍象，則有愚庵智及、季潭宗泐、清遠懷渭輩激揚旨要。
嘗問僧：青州布衫重七斤，古人道了也，畢竟一歸何處？
僧曰：東廊頭，西廊下。
曰：甚麼處見趙州？
僧擬對，欣曰：棒上不成龍。
又問：豎拂拈椎，古佛榜樣；擎杈舞劍，列祖條章。衲僧下一句作麼生道？僧珍重便行。
欣曰：不消一劄。
又問：釋迦、彌勒、文殊、普賢從你腳下過去也。僧顧左右，欣喝之。
又問：無位真人落在甚處？僧便作禮。
欣曰：從門入者，不是家珍。
至正四年五月朔日，退居廣智庵，復與御史脫歡公話別，凡熟知悉致辭柬。命弟子以兩朝所賜資帛營萬佛閣，俾群生得所瞻仰。從容書偈順寂焉，閱世六十一，坐夏四十六。學士虞集為，敘狀欣生平甚詳。蓋欣之母，精修凈業，感地生白連通閑房晦養，自怡林下，雖知名，不得而親之。證幾欲就請，莫得其便。一日，睿如廁歸，證從後隨入，睿曰：是誰？
證曰：欲求法耳。睿大怒，趁出，便掩戶。
證大驚疑，復乘間乞見睿，睿曰：佛法自有方丈，汝到此討甚熱椀！
證曰：大證初參，不蒙方丈和尚指示，但見其槌胸大叫而已。
睿曰：頭上安頭。
證恍然涕泣，禮謝曰：吾師婆心一至此乎！
睿曰：據子機智，不宜滯此。比來天童有云外岫禪師，提唱洞宗，昨見新錄，巧譬傍引，奔逸絕塵，其綿密可觀，子宜往事之。
蓋岫嗣直翁舉，舉嗣東谷光，光嗣華藏祚，祚嗣凈慈暉，暉乃弘智覺之子也。證機投云外岫公，乃燈傳弘智七世焉。岫公一日上堂罷，厲聲叫曰：天童今日大死去也，你作麼生救？
證對曰：請和尚吃飯。
又曰：天童今日大死去也，你不要相救？
又對曰：作麼？作麼？
又曰：天童今日大死去也，阿誰與我同行？
證又對曰：和尚先行，大證隨後。岫公呵呵大笑而歿。
證乃備述岫公風度於中峰本和尚，峰喜而贊曰：太白峰為屏，二十里松為座，云影外藏身，幾多人蹉過。不蹉過，元是隰州古佛再來，切忌機前說破。於是諸方共稱岫公為弘智真傳也。
丞相脫歡公請證出世衢之南禪。而次地遷錫，六會說法。然所居之室如傳舍，惟入艸求人，不厭饑渴。嘗曰：我當時錯登圓通門，入思庵室，被渠哄到江浙，七上八落，至今沒個合煞。若有代山僧鼻孔出氣者，山僧兩手分付。雖然，相逢沒量漢，莫作假雞聲。
晚居雪竇，示眾曰：千說萬說，不若覿面一見。昨日二十九，今朝七月一，報你參玄人，光陰如箭疾。娘生兩只眼，個個黑如漆，急急急回頭，看取天真佛。良久，云：是何面孔？下座，巡堂吃茶。
又曰：妙不妙，衲僧鼻孔無多竅；玄不玄，剎竿頭上無青天。至士寧容袖手？良馬豈待揮鞭？全超棒喝，不落蹄筌。百鳥不來春又去，巖房贏得日高眠。
證老年退居定水之圓明庵，其示寂時，春秋六十有五。闍維，有不壞者二：曰牙齒、曰數珠。舍利明瑩，門人景云建窣堵於本庵。
贊曰：洞室宗旨綿密，弘智數傳之下弗克大鬯者。何也？蓋學者鹵莽，艱於入彀耳。至無印師資力揮魯戈，頓返羲輪，猗歟杰也！若以臨末舍利明瑩，而識其生平，則負圓通老衲，不勝言矣！
斷崖了義禪師者，湖州德清湯氏子也。六歲始言，言即入理。常隨其母誦法華經，因牽母衣而問曰：佛放眉間白毫相光照東方萬八千土，靡不周徧。母曾見麼？
母答曰：佛放瑞光，如優曇花，時一遇耳。
又問曰：因甚又道我見燈明佛，本光瑞如此？
母良久，撫其頂而嘆曰：兒有慧根乎！更宜廣見高明，休自屈。
年十七，聞舉高峰妙公警策語，乃勃起曰：此大善知識也，我往從之。
其母甚喜，竟造獅子巖，謁妙公。公愛其挺特，俾提一歸何處話，且授名曰從一。妙公每呼從一，一每應諾。公曰：牛過窗欞，頭角四蹄都過了，因甚尾巴過不得？
一罔措，自是一歸何處與牛過窗欞話結成一片，如礙鐵圍。或間求示，非拳則棒，一又疑拳棒與本參豈相干耶？偶過盋盂塘，見松梢雪墜有省，即舉似公曰：不問南北與西東，大地山河一片雪。聲未已，又被痛棒打退，不覺隕身崖下，同學捫蘿救之。
一乃誓限七日，晝則樁立，夜則攀樹臨崖，露立達旦。未及期，大徹，扣關大呼曰：今日瞞我不得也！
公曰：作麼？
曰：大地山河一片雪，太陽一照便無踪。自此不疑諸佛祖，更無南北與西東。
妙公乃上堂曰：我布漫天大網，打鳳羅龍，不曾遇得一蝦一蟹。今日有個蟭螟蟲撞入，三十年後向孤峰頂揚聲大叫。且道叫個甚麼？舉拂子云：大地山河一片雪。
一便奪拂子云：盡大地有一人發真歸源，我悉知之。公便下座。
於是舉揚料揀，詞不少遜，而從一行者之名大顯。辭歸德清，結茆武康，居以事母，名緇樂訪之。又五載，還天日。師初扣關，見高峰孤硬，有上山推轂之難。自後立地，知此道平常，有順水放舟之快，想其為人烈丈夫也。故其問道出家之跡，頗與盧行者相若。說法寫自心曲，以真實誨人，至今傳其語，為禪關策要，宜矣！