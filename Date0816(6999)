師在萬壽，開堂日，白槌畢，師云：宗乘一唱，三藏絕詮；祖令當行，十方坐斷。其有達士不避死生，眨上眉毛，出眾相見。
問：人天普集，佇聽雷音，學人上來，乞師垂示。
師云：十萬八千不是遠。
進云：恁麼則大眾沾恩也。
師云：後五日看。
問：師唱誰家曲？宗風嗣阿誰？
師云：分明記取。
進云：恁麼則昔日智門，今朝和尚。
師云：有甚麼交涉？
問：如何是和尚為人一句？
師云：量才補職。
學云：謝師方便。
師云：自領出去。
師乃云：一問一答，總未有事在，直饒乾坤大地草木叢林盡為衲僧，異口同聲，各置千百問難，也不消長老彈指一下，并乃高低普應，前後無差，曠祖佛之妙靈，廓天人之幽迹。如是則何假覺城東際，五眾咸居古佛廟前。此時參畢。
師在杭州靈隱，受疏了，眾請陞座，時有僧問：寶座先登於此日，請師一句震雷音。
師云：徒勞側耳。
進云：恁麼則一音普徧於沙界，大眾無不盡咸聞。
師云：忽有人問，爾作麼生舉？
僧云：三十年後敢為流芳。
師云：賺了也。
師乃云：天下絕勝之覺場，靈隱導師之廣座，暫借卑僧陞陟，實愧非材。豈敢於五百員衲子前提唱佛祖，抑揚古今，衒耀見知，恥他先作？假饒說得天雨四華，地分六震，於曹溪路上一點使用不著。何也？行腳高士有把定世界，函蓋乾坤底眼，誰敢錯悞絲毫？其知有者，必共相悉。
師到蘇州日，僧俗迎在萬壽，眾請上堂，問：向上一路，千圣不傳，和尚從何而得？
師云：將謂是衲僧。
學云：恁麼則大眾沾恩，學人禮謝也。
師云：龍頭蛇尾。
問：選佛場開，還許學人入選也無？
師云：切忌點額。
學云：恁麼則心空及第歸也。
師云：堦下漢。
師乃云：如天普蓋，似地普擎，有如是自在，具如是威德，誰不承恩？誰不景慕？過去諸圣於無量劫勤苦受盡，所得秘要法門，今將普示大眾，不用纖毫心力，各請一時驗取。於此薦得，便能永出四流，高步三界。其或不知，剛是諸人諱卻。
師初到院，陞座，僧問：杖錫已居於此日，請師一句定乾坤。
師云：百雜碎。
進云：恁麼則海晏河清去也。
師云：非公境界。
問：如何是佛法大意？
師云：龍吟霧起，虎嘯風生。
問：如何是祖師西來意？
師云：山高海闊。
進云：學人不會。
師云：緊悄鎮相隨，如身影相似。要識佛去處，只者語聲是。玄沙云：大小傅大士只認得個昭昭靈靈。
師拈云：玄沙也是打草蛇驚。
舉：南泉示眾云：三十年來牧一頭水牯牛，欲擬東邊放，不免侵他國王水草；欲擬西邊放，不免侵他國王水草。不如隨分納些子，免被官王勞撓。長慶云：爾道南泉前頭為人？後頭為人？云門云：且道牛內納？牛外納？直饒道得納處分明，我更問你：牛在甚處？
師拈云：一時穿卻。
舉：僧問長慶：如何是正法眼？慶云：有愿不撒沙。保福云：不可更撒也。
師云：夫宗師決定以本分相見，不敢撒沙，且那個是諸人正眼？不受人瞞底漢出來對眾道看，共相知委。若道不得，翠峰一一與爾點過，開眼也著，合眼也著。
舉：趙州問僧：曾看法華經麼？僧云：看來。州云：衲衣在空閑，假名阿練若，誑惑世間人，爾作麼生會？其僧擬禮拜。州云：爾披衲衣來麼？僧云：披來。州云：莫惑我。僧云：如何得不惑去？州云：莫取我語。
師云：大小趙州龍頭蛇尾，諸人若能辯得，便乃識破趙州。如或不明，個個高擁衲衣，莫惑翠峰好。
舉：傅大士云：要知佛去處。
師云：三生六十劫，末後一句，天下衲僧跳不出。直饒口掛壁上漢別有一竅，勘過了打。
舉：長慶示眾云：撞著道伴交肩過，一生參學事畢。
師云：是即是，針不劄，風不入，有甚麼處用處？
舉：乾峰示眾云：舉一不得舉二，放過一著，落在第二。云門大師出眾云：昨日有人從天臺來，卻往南岳去。峰云：來日不要普請。
師云：諸禪德！云門老漢只解一手擡，不能一手搦。還有共相著力底麼？試露爪牙看。
舉：馬祖上堂，眾方集，百丈出卷蓆，祖便下座。諸方皆謂奇特，漝麼舉，還當麼？若當，譬若水母以蝦為目；若不當，又空贊嘆圖個什麼？眾中一般漢亂踏向前問：古人意旨如何？更有老底不識好惡，對云：將謂仙陀客。又云：來日更到座前。苦哉！苦哉！如此自稱宗匠，欲開人天眼目，驢年去。諸上座！雪竇當時若見伊出來卷蓆，劈胸與一踏，令坐者倒者俱起不得，且要後人別有生涯去，免見互相鈍置，豈不個個是英靈底漢？還會也無？歸堂。
舉：云門大師云：盡十方世界、乾坤大地、天下老和尚。以柱杖一畫，云：百雜碎。
師云：者老漢是即是，要且未有出身之路。如今柱杖在雪竇手。復橫按云：東西南北，甚處得來？
舉：僧問投子：如何是十身調御？投子下繩床立。又問：凡圣相去多少？投子下繩床立。
師云：此公案，諸人無不委知，若漝麼舉，天下衲僧盡為念話社到斷絕。