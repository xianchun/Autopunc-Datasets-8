爾時，拘尸城內一切男女悲泣流淚，不知茶毗法則云何，問阿難言：如來涅盤，如何法則可以茶毗？
爾時，帝釋具陳上事而以答言：如佛所說依輪王法。
爾時，拘尸城內一切人民悲泣流淚，總入城中，即作金棺七寶莊嚴，即辦微妙無價白㲲千張、無數細軟妙兜羅綿，辦無數微妙栴檀、沉水、百千萬種和香、香泥、香水，一切繒蓋、幡花等，如云遍滿在於空中，積高須彌。既辦已訖，悲哀流淚，將至佛所，投如來前，悲咽不勝而申供養。
爾時，拘尸城內一切人民及諸大眾重復悲哀，哽咽流淚。復持無量香花、幡蓋一切供具，如云遍滿空中，互相執手，搥胸哽咽，涕泣盈目，哀震大千，投如來前，悲哀供養。爾時，大眾悲哽喑咽，深重敬心，各以細妙白㲲障手扶於如來入金棺中，注滿香油，棺門即閉。
爾時，拘尸城內一切士女貪福善心，相欲攝取如來功德，不令天人一切大眾同舉佛棺，即共詳議遣四力士壯大無雙，脫其所著瓔珞衣服，期心請舉如來圣棺，欲入城內自申供養，盡其神力都不能勝。
爾時，城內復遣八大力士至圣棺所，脫所著衣，共擎佛棺，皆盡其神力，都亦不得。拘尸城內復遣十六極大力士來至棺所，脫所著衣，共舉佛棺，亦不能勝。爾時，樓逗語力士言：縱使盡城內人男女大小舉如來棺欲入城內，亦不能得，何況汝等而能勝耶？汝等當請大眾及諸天力助汝舉棺，乃得入城。
樓逗所言未訖，爾時帝釋即持微妙大七寶蓋、無數香花、幢幡、音樂，與諸天眾悲泣流淚，垂在空中，供養圣棺。至第六天及色界天皆如帝釋供養圣棺。
爾時，世尊大悲普覆，令諸世間得平等心，得福無異，於娑羅林即自舉棺昇虛空中，高一多羅樹，拘尸城內一切人民及諸世間人天大眾等，共不得舉佛圣棺。
爾時，帝釋及諸天眾即持七寶大蓋、四柱寶臺，四面莊嚴，七寶瓔珞垂虛空中，覆佛圣棺，無數香花、幢幡、瓔珞、音樂、微妙雜彩，空中供養。至第六天色界諸天倍前帝釋，覆佛圣棺及申供養。
爾時，拘尸城內一切人民見佛圣棺昇在空中，搥胸大哭，悲咽懊惱。爾時，一切天人於大圣尊寶棺前路遍散七寶、真珠、香花、瓔珞、微妙雜彩，繽紛如云，地及虛空悉皆遍滿，哀泣流淚，供養如來七寶靈棺，同聲唱言：苦哉！苦哉！我等無福，舉佛圣棺遂不能得。我等孤露，何有善根？
爾時，世尊大圣金棺於娑羅林虛空之中徐徐乘空，從拘尸城西門而入。爾時，拘尸城內一切士女、無數菩薩、聲聞、天人大眾，地及虛空悉皆遍滿，隨從如來大圣靈棺，互相執手，號聲大哭，搥胸叫喚，喑咽流淚。各持無數香花、寶幢、幡蓋，地及虛空悉皆遍滿，悲號哀嘆，供養靈棺，其拘尸那城一面縱廣四十八由旬。
爾時，如來七寶金棺徐徐乘空，從拘尸城東門而出，乘空右繞，入城南門，漸漸空行，從北門出，乘空左繞，還從拘尸西門而入。如是展轉，遶三匝已，乘空徐徐還入西門。乘空而行，從東門出，空行左遶，入城北門，漸漸空行，從南門出，乘空右遶，還入西門。如是展轉，遶經四匝。如是左右遶拘尸城經于七匝。
爾時，七寶圣棺當入城時，一切大眾悲號哽咽，各持無數微妙香木、栴檀、沉水、一切寶香，文理香潔，普熏世界。復持無數寶幢、幡蓋、香花、瓔珞至茶毗所，悲哀供養。
爾時，四天王及諸天眾悲泣流淚，各持天上上妙栴檀、沉水，表香潔，芬馥周遍，各五百根，大如車輪。復持一切寶香、寶幢、寶蓋、妙花、瓔珞至茶毗所，悲哀供養。第二天各一千根，第三天各二千，第四天各三千，第五天各四千，第六天各五千，及幡、花至茶毗所，悲哀供養。
爾時，色界、無色諸天惟有香花至茶毗所，悲哀供養。爾時，一切世間大眾各持微妙栴檀、沉水、香花、幡蓋至茶毗所，悲哀供養。爾時，樓逗涕泣盈目，哀悼無極，從諸天人乞妙香木、栴檀、沉水，足六千根，文理香潔，芬馥周遍，至茶毗所，悲哀供養。
阿耨達池四面縱廣二百由旬，出四大河，佛初成道河北岸，一樹栴檀隨佛而生，大如車輪，高七多羅樹，香氣普熏，供養如來。其香樹神與樹俱生，常取此香供養於佛。佛入涅盤，此一檀樹即隨佛滅，皮葉俱落，神亦隨死。有諸異神取此香樹送茶毗所，悲哀供養。其地乃是三世諸佛茶毗之處，大覺世尊乘本愿力亦於是處茶毗。是處有諸往古諸佛無量寶塔，金剛不壞堅固之處。
爾時，如來大圣寶棺漸漸空行至茶毗所，徐徐垂空，下安七寶床上。其床一切眾妙瓔珞、無價雜彩以為莊嚴。於是時頃，復經七日，爾時拘尸城內一切士女、無數菩薩、聲聞、三十三天一切大眾悲哀哽咽，持諸幡蓋、寶幢、香花，隨從佛棺。經於七日，以佛神力，一切天人無饑渴想，一無思食，唯見哀泣戀慕如來。既滿七日，大圣如來將欲出棺，爾時拘尸城內一切士女、無數大眾復大哀泣，震動世界。復持香花、無數幢蓋、微妙天樂投佛棺前，哀咽供養。
是時，大眾悲哽流淚，各以細微白㲲自障其手，深重敬心，從寶棺中扶於如來紫磨黃金三十二相八十種好、堅固不壞金剛之身，安詳而出，置七寶床。爾時，大眾重大悲哀，聲震十方普佛世界。復持一切香花、繒蓋、音樂，深心供養，悶絕哽咽，投如來前。是時，大眾復更悲咽，盈目流淚，各持無數香水、香泥，深重敬心，從頭至足灌洗如來三十二相、八十種好，無量福德智慧莊嚴，金剛堅固紫磨黃金不壞色身。
復洗寶棺，微妙清凈；既灌洗已，是時大眾復大號哭，悲哀哽咽，燒微妙香，散七寶花，無數寶幢、幡蓋，地及虛空悉皆遍滿，悲哀號泣，供養如來。是時，大眾咸哀喑咽，即持無數妙兜羅綿從頭至足纏裹如來金剛色身；既纏身已，復以上妙無價白㲲千張於兜羅上，次第相重，纏如來身。纏身已訖，是時大眾重大悲哀，號哭悶絕，復持香花、幡蓋、寶幢、音樂，哽咽供養。是時，大眾哀泣流淚，深重敬心，各以白㲲障手，喑咽悲哽，共扶如來入寶棺中，注滿香油，棺門尋閉，爾時，大眾重大悲哀，聲震世界。復持香花、幡蓋、音樂，號慟悲泣，供養寶棺。
爾時，一切大眾所集微妙香木積高須彌，芬馥香氣普薰世界，相重密次成大香樓，四面七寶莊嚴，幢蓋、幡花、瓔珞、雜彩遍空如云，以為莊嚴，人天音樂悲哀供養。是時，天人大眾將欲舉棺置香樓上，復大悲哀，搥胸大叫，聲震大千。復持幢蓋、香花、音樂，悲哀供養。是時，大眾哀悼悲結，深重敬心，各以白㲲障手共舉如來大圣寶棺，置於莊嚴妙香樓上，復大號泣，絕而復穌，唱言：苦哉！苦哉！何期孤露，無有依恃！悲咽流淚，復散香花、寶幢、幡蓋、音樂、雜彩，一切盡心悲哀供養。
爾時，如來大圣寶棺既上微妙寶香樓已，將欲舉火茶毗如來，是時大眾復大號哭，驚震大千，復更深重悲哀，供養大圣寶棺及妙香樓。
爾時，一切大眾哀泣盈目，各持七寶香燭，大如車輪，焰彩光明遍照世界，一時大哭，茶毗香樓，哀震大千一切世界。復以香花遍滿供養。是時，寶燭至香樓所，自然殄滅。是時，一切諸天復持無上七寶大燭，焰光普照，悲哀流淚，投香樓所，皆悉殄滅。
爾時，一切海神持海中火七寶大燭，無數光焰，投香樓所，亦皆殄滅。是時，大眾長時號哭，一切供養，不知如來何緣未畢，投火香樓，茶毗不燃。爾時，世尊大悲普潤，待迦葉眾來至乃燃。
時大迦葉與五百弟子在耆闍崛山，去拘尸城五十由旬，身心寂然入于三昧。於正受中，倏爾心驚，舉身戰栗，從定中出，見諸山地皆大震動，即知如來已入涅盤，告諸弟子：我佛大師入般涅盤，時經七日，已入棺中。苦哉！苦哉！應當疾往。至如來所，恐已茶毗不得見佛三十二相、八十種好真凈色身。
迦葉以敬佛故，不敢飛空往如來所，即將弟子尋路疾行，悲哀速往。正滿七日，至拘尸城城東路首，迦葉遇見一婆羅門，執一天花隨路而來，迦葉問言：仁者何來？
答曰：佛般涅盤，我於茶毗所來。
復問：此是何花？
答言：於茶毗所得此天花。迦葉就乞。
答言：不得！我期將歸，擬示六親家中供養。
迦葉就借著其頂上，便即悶絕，昏迷躄地，喑咽悲哽。良久乃蘇，即自惟忖：於此號泣，不見如來八十種好紫磨色身，何所追益？即與弟子疾共前進，至拘尸城北門而入。於其城中入一僧坊，見諸比丘叢聚一處，語迦葉言：汝等遠來，深勞苦耶？安坐待食。
迦葉答言：我之大師已入涅盤，我有何情安此待食？
諸比丘言：汝師是誰？
答言：汝不知耶？哀哉痛苦！大覺世尊今已涅盤。
比丘聞已，各大歡喜，而作是言：快哉！快哉！如來在世禁制我等，戒律嚴峻，我等甚不堪忍，不能依行。今已涅盤，嚴峻禁戒已應放舍。汝且待食，有何急耶？
佛神力故，掩諸天耳及大迦葉諸弟子等，皆悉不聞惡比丘語，唯有迦葉獨自聞之。於是迦葉即將弟子悲泣流淚，疾往佛所。
是時，迦葉與諸弟子竊共思念：我等如何得諸供物，將至佛所，供養如來？迦葉復言：我自生長在此城中，乞供養物亦應可得。將諸弟子即就城內，次第告乞，得妙白㲲足滿千張，復得無數妙兜羅綿，復得無量寶花、香泥、香水、香油，寶幢、幡蓋、音樂、弦歌、瓔珞、雜彩悉皆具足。迦葉與諸弟子悲哀流淚，即持疾往，出城西門。
爾時，迦葉即聞茶毗之所，一切大眾悲咽號哭，共問帝釋：已供養訖，如何得火燃此香樓，茶毗如來？
帝釋答言：人眾且待，摩訶迦葉即時而至。
釋言未訖，一切大眾正於哀中，即見迦葉與諸弟子尋路悲來，眾即停哀，便為開路。迦葉前進，遙見佛棺，將諸弟子一時禮拜，號哭哽咽，悶絕躄地，昏濁亂心。良久乃醒，流淚不勝，漸漸前行，問大眾言：如何得開大悲圣棺？
大眾答言：佛入涅盤已經二七，恐有損壞，如何得開？
迦葉答言：如來之身，金剛堅固，常樂我凈，不可沮壞，德香芬馥若栴檀山。作是語已，涕泗交流，至佛棺所。
爾時，如來大悲平等，為迦葉故，棺自然開，白㲲千張及兜羅綿皆即解散，顯出三十二相、八十種好真金紫磨堅固色身。迦葉與諸弟子見已，悶絕躄地，喑咽哀哽。良久乃蘇，涕泣盈目，與諸弟子徐上香樓，近佛棺邊，復更喑咽，號哭悲哽，即以所得香花、幡蓋、寶幢、瓔珞、音樂、弦歌，哀號供養。即以香泥、香水灌洗如來金色之身，燒香散花，哀泣供養。灌洗已訖，迦葉與諸弟子持其所得妙兜羅綿纏於如來紫磨色身，次以舊綿纏新綿上；兜羅纏已，復以所得白㲲千張次第相重於兜羅上，纏如來身；纏白㲲已，復持舊㲲，著新㲲上，次第相纏；總纏已訖，棺門即閉，七寶瓔珞一切莊嚴。
爾時，迦葉復重悲哀，與諸弟子右繞七匝，盈目流淚，長跪合掌，說偈哀嘆：
苦哉苦哉大圣尊！我今荼毒苦切心。世尊滅度一何速！大悲不能留待我。
我於崛山禪定中，遍觀如來悉不見，又觀見佛已涅盤，倏爾心戰大震驚。
忽見闇云遍世界，復睹山地大震動，即知如來已涅盤，故我疾來已不見。
世尊大悲不普我，令我不見佛涅盤，不蒙一言相教告，我今孤露何所依？
世尊我今大痛苦，情亂迷悶昏濁心。我今為禮世尊頂，為復哀禮如來胸，
為復敬禮大圣手，為復悲禮如來腰，為復敬禮如來臍，為復深心禮佛足？
何苦不見佛涅盤，惟愿示我敬禮處！如來在世眾安樂，今入涅盤皆大苦。
哀哉哀哉深大苦！大悲示教所禮處。
爾時，迦葉哽咽悲哀，說是偈已，世尊大悲，即現二足千輻輪相出於棺外，回示迦葉，從千輻輪放千光明，遍照十方一切世界。
爾時，迦葉與諸弟子見佛足已，一時禮拜千輻輪相，即更悶絕，昏迷躄地。良久乃醒，與諸弟子哀號哽咽，右遶七匝；遶七匝已，復禮佛足，悲哀哭泣，聲震世界。復更說偈，哀嘆佛足：
如來究竟大悲心，平等慈光無二照，眾生有感無不應，示我二足千輻輪。
我今深心歸命禮，千輻輪相二尊足。千輻輪中放千光，遍照十方普佛剎。
我今歸依頭面禮，千輻輪相長光照。眾生遇光皆解脫，三涂八難皆離苦。
我復歸依頭面禮，輪光普救諸惡趣。世尊往昔無數劫，為我等故修苦行。
今證得此金剛體，足下由放千光明。悲哀稽首歸命禮，安於眾生千輻輪。
佛修眾德為一切，修道樹日降四魔；四魔降已伏外道，眾生因此得正見。
稽首歸依頭面禮，眾生正見光明足。佛為一切真慈父，足光平等度眾生。
我復歸依頭面禮，平等離苦輪足光。我遇千輻光明足，悲喜交流哀切心。
我復悲哀頭面禮，有感千輻輪光相。稽首歸依輪足光，乘究竟乘出三界。
敬禮天人歸依足，輪光普照三有苦。眾生未得脫苦門，皆悉歸命輪光足。
我等輪回未出離，如何輪足見放舍？哀哉哀哉諸眾生，長夜莫睹輪足光！
悔過世尊大慈悲，示敬千輻輪光足。哀哉今遇輪光相，自此當何復再睹？
爾時，迦葉與諸弟子說是偈已，復重悶絕，昏迷躄地。良久漸醒，悲哀哽咽，不能自裁。大覺世尊千輻輪相金剛雙足還自入棺，封閉如故。
爾時，城內一切士女、天人大眾見大迦葉，復重號哭，搥胸大叫，哀震大千無量世界，各將所持，悲哽供養。
爾時，拘尸城內有四力士，瓔珞嚴身，持七寶炬，大如車輪，焰光普照，以焚香樓，茶毗如來。炬投香樓，自然殄滅。迦葉告言：大圣寶棺三界之火所不能燒，何況汝力而能燒耶？
城內復有八大力士更持七寶大炬光焰，一切將投棺所，亦皆殄滅。城內復有十六極大力士各持七寶大炬來投香樓，亦悉殄滅。城內復有三十六極大力士各持七寶大炬來投，亦皆殄滅。爾時，迦葉告諸力士、一切大眾：汝等當知！縱使一切天人所有炬火，不能茶毗如來寶棺。汝等不須勞苦強欲為作。
爾時，城內士女、天人大眾復重悲哀，各以所持，號泣供養，一時禮拜，右繞七匝，悲號大哭，聲震三千。
爾時，如來以大悲力，從心胸中火踴棺外，漸漸茶毗，經于七日，焚妙香樓，爾乃方盡。
爾時，城內士女天人大眾於七日間，悲號哭泣，哀聲不斷，各以所持，供養不歇。
爾時，四天王各作是念：我以香水注火令滅，急收舍利，天上供養。作是念已，即持七寶金瓶，盛滿香水，復將須彌四埵四大香潔出甘乳樹，樹各千圍，高百由旬，隨四天王同時而下，至茶毗所，樹流甘乳注寫香瓶，一時注火；注已，火勢轉高，都無滅也。
爾時，海神莎伽羅龍王及江神、河神見火不滅，各作是念：我取香水注火令滅，急收舍利，住處供養。作是念已，各持寶瓶盛取無量香水至茶毗所，一時注火；注已，火勢如故，都亦不滅。
爾時，樓逗語四天王及海神等：汝注香水令火滅者，可不欲取舍利還本所居而供養耶？
答言：實爾。
樓逗語四天王言：汝大貪心，汝居天上，舍利隨汝。若在天宮，地居之人如何得往而供養耶？復語海神：汝等住在大海江河，如來舍利汝收取者，地居之人如何得往而供養耶？
爾時，四天王即皆懺悔；悔已，各還天宮。爾時，大海、江、河神等皆亦懺悔。誠如圣言，悔已各還。
爾時，帝釋持七寶瓶及供養具至茶毗所，其火一時自然滅盡，帝釋即開如來寶棺，欲請佛牙。
樓逗即問：汝何為耶？
答言：欲請佛牙，還天供養。
樓逗言：莫輒自取。可待大眾，爾乃共分。
釋言：佛先與我一牙舍利，是以我來，火即自滅。帝釋說是語已，即開寶棺，於佛口中右畔上頷取牙舍利，即還天上，起塔供養。
爾時，有二捷疾羅剎隱身隨釋，眾皆不見，盜取一雙佛牙舍利。爾時，城內一切士女一切、大眾即一時來，欲爭舍利。
樓逗告言：大眾當知！待且安詳，如佛所說，應當如法共分供養。
爾時，城內士女、一切大眾不聞樓逗所言，乃各執持矛矟、弓箭、刀劍、羂索、一切戰具，各自莊嚴，欲取舍利。爾時，城內人眾即開佛棺，兜羅白㲲宛然不燒。大眾見已，復大號哭，流淚盈目，各將所持，悲哀供養，深心禮拜，流淚長跪，同說偈贊：
如來以大自在力，於一切世得自在，大悲本愿處斯土，周旋苦海度眾生。
無量智慧神通力，出沒生死無罣礙，能以一身為多身，多身一身為無量。
神變普應咸皆見，無緣即現入涅盤。我等福盡無應緣，故乃如來見放舍。
佛於娑羅寶棺中，大力士舉皆不起。大悲之力自輕舉，昇空高一多羅樹，
乘虛徐遶拘尸城，七日大圣遶七匝；遶已自臨茶毗所，不共神力所施為，
一切天人莫能測。佛於大般涅盤中，金剛不壞力自在，一切茶毗火不燃，
自於心中出慈火，焚燒七日示現盡。人天不能滅此火，如來大悲示應力，
帝釋來至火便滅。妙兜羅綿纏佛身，大火焚燒都不燃。白㲲隨佛寶棺內，
火中儼然而不燒。方知如來自在力，於法自在為法王。敬禮大悲三界尊，
敬禮圣中無畏者，敬禮普覆大慈力，敬禮神變自在者，我等從今離世尊，
沒苦無能見救護。哀哉哀哉大圣尊，方今長別何由見？
爾時，大眾說是偈已，重復悲泣，各以所持，盡哀供養。
爾時，樓逗普為天人一切大眾與城內人共於棺所，徐舉白㲲及兜羅綿。其迦葉等白㲲千張，火全不燒；其城內人白㲲千張，除外一重，余者灰燼，其兜羅綿宛然如故。爾時，樓逗取此白㲲及兜羅綿，細破分之，與諸大眾，令起寶塔而供養之。樓逗復取㲲灰，亦細分眾，令起寶塔而供養之。其余燼灰無復得分，眾各自取，起塔供養。
其城內人先已遣匠造八金壜、八師子座，各以七寶而為莊嚴。其七寶壜各受一斛，各置七寶師子座上。其八師子七寶之座，座別各有三十二力士，各嚴七寶、瓔珞、雜彩纏身，共舉七寶八師子座；座上復各有八婇女身嚴七寶、瓔珞、雜彩，持七寶壜；座上復各有八婇女嚴身瓔珞，執七寶蓋，覆金壜上；座上復各有八婇女身嚴瓔珞，持七寶劍，衛七寶壜；座上復各有八婇女身嚴瓔珞，執雉毛纛，豎壜四面；座別各有無量人眾持妙音樂、幢幡、寶蓋、香花、瓔珞圍遶供養；座各復有無量人眾各持弓箭、矛矟、羂索、長鉤、一切戰具而圍遶之。
從拘尸城前後圍遶，向茶毗所。其八師子七寶之座出城去後，城內人眾即持無數香泥、香水尋力士後，平治涂地，作香泥路，廣博嚴事，向茶毗所。其路兩邊無數寶幢、幡蓋、香花、真珠、瓔珞、眾妙雜彩、音樂、弦歌嚴飾路邊，儼然供養。待大圣尊舍利而還，其諸力士持八師子七寶之座圍遶，至茶毗所，即大哀泣，號哭哽咽，聲震大千，各以所持，深心供養。
爾時，世尊大悲力故，碎金剛體成末舍利，惟留四牙不可沮壞。爾時，大眾既見舍利，復重悲哀，以其所持，流淚供養。爾時，樓逗與城內人涕泣盈目，收取舍利，著師子座七寶壜中，滿八金壜，舍利便盡。爾時，一切天人大眾見佛舍利入金壜中，重更悲哭，涕泣流淚，各將所持，深心供養。爾時，城內諸大力士及諸士女將欲持佛舍利金壜向拘尸城，爾時大眾復重悲哀，各將所持，流淚供養。
爾時，城內諸大力士及圍遶眾并城內人悲咽流淚，舉八師子七寶之座，隨香泥路回向拘尸。爾時，一切人天大眾復大悲哀，聲震世界，各將所持，隨從舍利，哀號供養。如來舍利至城內，已置四衢道中，爾時拘尸城人即嚴四兵，無數軍眾身著甲鎧，各執戰具，遶拘尸城四面周匝，無數重兵儼然而住，擬防外人來抄掠故，雖為儀式，無戰諍心。復有五百大咒術師守城四門，為遮難故。復有無數寶幢、幡蓋、微妙莊嚴大雉毛纛於城四維儼然供養，為標式故。
爾時，城內一切士女、天人大眾復大悲哀，各將所持，深心供養。其舍利壜置師子座，經于七日，於七日中一切大眾日夜悲號，哀聲不斷，盡以所持，深心供養。其八師子七寶之座，各有五百大咒術師各共持之，遮有天、龍、夜叉、神鬼來欺奪故。經七日間，爾時如來本生眷屬迦毗羅國王、諸釋種等，佛神力故，都不覺知佛入涅盤。佛涅盤後，經三七日，爾乃方知。時彼國王、諸釋種等悲哭號泣，即共疾來，至拘尸城，見諸兵眾無數千人圍繞城外，復見寶幢幡蓋列城四維，映蔽國界，復見大咒術師守城四門。
王及釋等問咒師言：佛涅盤耶？
答云：佛涅盤來過四七日，茶毗已竟，將分舍利。
王言：我等是佛所生眷屬，佛神力故，令我不知如來涅盤。我今欲見如來舍利，卿可開路，令我得入。
咒師兵眾聞是語已，即聽入城。王及釋種得入城已，見佛舍利在師子座，悲號哽咽，涕淚交流，右遶七匝；遶七匝已，收淚而言：我今欲請如來舍利一分，將還供養。
大眾答曰：雖知汝是釋種眷屬，然佛世尊先已有言，分布舍利未見及汝，各有請主，汝如何得？汝可還耶？
爾時，王及釋種不果所請，號哭悲哀，悶絕躄地。良久乃醒，悲不自勝，語眾人言：如來世尊是我釋種，愍汝等故，於此涅盤。汝等如何見有欺忽？乃不分我一分舍利。作是語訖，各禮舍利，右遶七匝，悲泣流淚，生忿恨心，慨悼還家。
爾時，摩伽陀主阿闍世王害父王已，深生悔恨，身生惡瘡。既遇世尊月愛光觸身，瘡漸愈，來詣佛所，求哀懺悔。世尊大悲，即以甘露微妙法藥洗蕩身瘡，極重罪滅，即還本宮，都不覺知如來涅盤。於涅盤夜，夢見月落，日從地出，星宿云雨繽紛而隕，復有煙氣從地而出，見七彗星現於天上，復夢天上有大火聚，遍空熾燃，一時墮地；夢已尋覺，心大驚戰，即召諸臣，具陳斯夢，此何祥耶？
臣答王言：是佛涅盤不祥之相。佛滅度後，三界眾生、六道有識，煩惱橫起，故現大火從天落地；佛入滅度，月愛慈光慧云普潤，悉皆滅沒，即云月落；星落地者，佛涅盤後，八萬律儀一切戒法，眾生違反，不依佛教，乃行邪法，墮於地獄；日出地者，佛涅盤後，三涂惡道苦聚，日光出現世間，故感斯夢。
王聞是語，將諸臣從夜半即來至拘尸城，見諸無數四兵之眾防衛拘尸無量重數，復見城門有咒術師防止外難，王見是已，即問咒師：佛涅盤耶？
咒師答言：佛涅盤來已經四七，當今大眾將分舍利。
王言：佛入涅盤，我都不知。我於夜夢見不祥事，以問諸臣，方知如來入大涅盤，我欲入城禮拜如來金剛舍利，汝為通路。
咒師聞已，即聽前入。王至城內四衢道中，見師子座舍利金壜，復睹大眾悲哀供養，王與徒眾一時禮拜，悲泣流淚，右遶七匝，哀慘供養。
爾時，王就大眾請求如來一分舍利，還國供養。大眾答言：何晚至耶？佛已先說分布方法，舍利皆已各有所請，無有仁分，仁可還宮。
阿闍世王不果所請，愁憂不樂，即禮舍利，惆悵而還。
爾時，毗離外道名王，佛涅盤後，經三七已，爾乃方知，即將臣從疾往拘尸，既至拘尸，即見無數四兵之眾防衛拘尸，遶無量重。
爾時，阿勒伽羅王，佛涅盤後，經三七已，爾乃方知，即將臣從疾往拘尸；既至拘尸，即見無數四兵之眾防衛拘尸，遶無量重。爾時，毗耨隊不畏王，佛入涅盤，經三七已，爾乃方知。爾時，遮羅伽羅國王，佛入涅盤，經三七已，爾乃方知。爾時，師伽那王，佛入涅盤，經三七已，爾乃方知。爾時，波肩羅外道名王，佛入涅盤，經三七已，爾乃方知，即將臣從疾往拘尸；既至拘尸，即見無數四兵之眾防衛拘尸，遶無量重，復見城門有大咒師防止外難，王問咒師：佛涅盤耶？
答言：佛涅盤來已經四七，當今大眾將分舍利。
王語咒師：佛入涅盤，我都不知，故今晚至。我欲入城禮拜供養如來舍利，汝可開路。
咒師聞已，即聽前入。至四衢道，見師子座七寶莊嚴，安置七寶舍利金壜，復見大眾悲哀供養，王將從眾一時禮拜，悲哀流淚，右遶七匝，各以所持，凄慘供養。
王語眾言：佛入涅盤，我都不知，一何苦哉！不得見佛，請眾與我一分舍利，還國供養。
眾言：汝何來晚！佛已先說分布法軌，舍利皆已各有所請，無有仁分，仁可還宮。
王及臣眾不果所請，愁憂不樂，即禮舍利，悲戀而還。
爾時，諸菩薩及聲聞眾、天、人、龍、鬼、國王、長者、大臣、人民、一切大眾悲號涕泣，搥胸大哭，五體投地，作禮而去。