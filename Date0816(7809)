闻如是：
一时佛在舍卫国祇洹阿那邠迟阿蓝精舍。
尔时佛遇风患，当须牛乳。时有婆罗门大富，去城不远。时佛遣阿难言：汝往到婆罗门家从乞牛乳。
阿难受教而往，便至婆罗门家。婆罗门问阿难言：来何所求？
阿难言：如来向者小遇风患，故遣我乞牛乳耳。
婆罗门言：牛在彼间，自取之。
阿难即往到牛群所。有一牸牛，性常弊恶，无人能近。阿难即自思惟：我法不应自取牛乳。
尔时帝释知阿难所念，即来，化作婆罗门像，在牛边立。阿难往倩言：婆罗门！为我取牛乳。
语牛言：如来遇小风患。汝与乳湩，令如来服之。差者，汝得福无量，不可称计。如来者，是天上、天下之大师也。当以慈心忧念一切蠕动之类，欲令度脱一切苦恼。
牛言：此手扪摸我乳，一何快耶！前两乳取去，置后两乳用遗我子。我子朝来未有所食。
尔时犊子在边立住，闻有佛名，即语母言：持我乳分尽用与佛。佛者，天上、天下之大师也。甚难得值。我自食草，饮水，足得活耳。何以故？我先身以来常饮乳食，今当生牛身亦复饮乳。世间愚痴者甚多无量。我先世时坐随恶知识教，不信佛经，使我作牛、作马经十六劫，而今乃得闻有佛名。持我所食分，尽用与佛，满器而去，令我后世智慧聪明，得道如佛。
阿难持乳还至佛所。
佛问阿难：彼牛母子有何言说？
阿难言：大可怪也。牛先甚大弊恶，不可得近。有一婆罗门为我乳，牛即调善。母子共说。
佛言：此牛子母先世时不信佛经故，堕牛、马中经十六劫。今乃得悟，闻有佛名，便有慈心，以乳施佛。彼牛母子后世，当为弥勒佛沙门弟子，得大罗汉。犊子死后，当为我悬缯、幡、盖，散华，烧香，受持经戒。过二十劫后当作佛，名乳光如来，度脱一切。
佛言：牛以好善心意与佛乳故，度诸苦难，后得无量福报。以是因缘，佛不可不信，经不可不读，道不可不学。普告天上、天下，皆悉令知。